اول دفتر به نام ایزد دانا****صانع پروردگار حی توانا

اکبر و اعظم خدای عالم سو آدم****صورت خوب آفرید و سیرت زیبا

از در بخشندگی و بنده نوازی****مرغ هوا را نصیب و ماهی دریا

قسمت خود می خورند منعم و درویش****روزی خود می برند پشه و عنقا

حاجت موری به علم غیب بداند****در بن چاهی به زیر صخره صما

جانور از نطفه می کند شکر از نی****برگ تر از چوب خشک و چشمه ز خارا

شربت نوش آفرید از مگس نحل****نخل تناور کند ز دانه خرما

از همگان بی نیاز و بر همه مشفق****از همه عالم نهان و بر همه پیدا

پرتو نور سرادقات جلالش****از عظمت ماورای فکرت دانا

خود نه زبان در دهان عارف مدهوش****حمد و ثنا می کند که موی بر اعضا

هر که نداند سپاس نعمت امروز****حیف خورد بر نصیب رحمت فردا

بارخدایا مهیمنی و مدبر****وز همه عیبی مقدسی و مبرا

ما نتوانیم حق حمد تو گفتن****با همه کروبیان عالم بالا

سعدی از آن جا که فهم اوست سخن گفت****ور نه کمال تو وهم کی رسد آن جا

غزل 2: ای نفس خرم باد صبا
ای نفس خرم باد صبا****از بر یار آمده ای مرحبا

قافله شب چه شنیدی ز صبح****مرغ سلیمان چه خبر از سبا

بر سر خشمست هنوز آن حریف****یا سخنی می رود اندر رضا

از در صلح آمده ای یا خلاف****با قدم خوف روم یا رجا

بار دگر گر به سر کوی دوست****بگذری ای پیک نسیم صبا

گو رمقی بیش نماند از ضعیف****چند کند صورت بی جان بقا

آن همه دلداری و پیمان و عهد****نیک نکردی که نکردی وفا

لیکن اگر دور وصالی بود****صلح فراموش کند ماجرا

تا به گریبان نرسد دست مرگ****دست ز دامن نکنیمت رها

دوست نباشد به حقیقت که او****دوست فراموش کند در بلا

خستگی اندر طلبت راحتست****درد کشیدن به امید دوا

سر نتوانم که برآرم چو چنگ****ور

چو دفم پوست بدرد قفا

هر سحر از عشق دمی می زنم****روز دگر می شنوم برملا

قصه دردم همه عالم گرفت****در که نگیرد نفس آشنا

گر برسد ناله سعدی به کوه****کوه بنالد به زبان صدا

غزل 3: روی تو خوش می نماید آینه ما
روی تو خوش می نماید آینه ما****کآینه پاکیزه است و روی تو زیبا

چون می روشن در آبگینه صافی****خوی جمیل از جمال روی تو پیدا

هر که دمی با تو بود یا قدمی رفت****از تو نباشد به هیچ روی شکیبا

صید بیابان سر از کمند بپیچد****ما همه پیچیده در کمند تو عمدا

طایر مسکین که مهر بست به جایی****گر بکشندش نمی رود به دگر جا

غیرتم آید شکایت از تو به هر کس****درد احبا نمی برم به اطبا

برخی جانت شوم که شمع افق را****پیش بمیرد چراغدان ثریا

گر تو شکرخنده آستین نفشانی****هر مگسی طوطیی شوند شکرخا

لعبت شیرین اگر ترش ننشیند****مدعیانش طمع کنند به حلوا

مرد تماشای باغ حسن تو سعدیست****دست فرومایگان برند به یغما

غزل 4: اگر تو فارغی از حال دوستان یارا
اگر تو فارغی از حال دوستان یارا****فراغت از تو میسر نمی شود ما را

تو را در آینه دیدن جمال طلعت خویش****بیان کند که چه بودست ناشکیبا را

بیا که وقت بهارست تا من و تو به هم****به دیگران بگذاریم باغ و صحرا را

به جای سرو بلند ایستاده بر لب جوی****چرا نظر نکنی یار سروبالا را

شمایلی که در اوصاف حسن ترکیبش****مجال نطق نماند زبان گویا را

که گفت در رخ زیبا نظر خطا باشد****خطا بود که نبینند روی زیبا را

به دوستی که اگر زهر باشد از دستت****چنان به ذوق ارادت خورم که حلوا را

کسی ملامت وامق کند به نادانی****حبیب من که ندیدست روی عذرا را

گرفتم آتش پنهان خبر نمی داری****نگاه می نکنی آب چشم پیدا را

نگفتمت که به یغما رود دلت سعدی****چو دل به عشق دهی دلبران یغما را

هنوز با همه دردم امید درمانست****که آخری بود آخر شبان یلدا را

غزل 5: شب فراق نخواهم دواج دیبا را
شب فراق نخواهم دواج دیبا را****که شب دراز بود خوابگاه تنها را

ز دست رفتن دیوانه عاقلان دانند****که احتمال نماندست ناشکیبا را

گرش ببینی و دست از ترنج بشناسی****روا بود که ملامت کنی زلیخا را

چنین جوان که تویی برقعی فروآویز****و گر نه دل برود پیر پای برجا را

تو آن درخت گلی کاعتدال قامت تو****ببرد قیمت سرو بلندبالا را

دگر به هر چه تو گویی مخالفت نکنم****که بی تو عیش میسر نمی شود ما را

دو چشم باز نهاده نشسته ام همه شب****چو فرقدین و نگه می کنم ثریا را

شبی و شمعی و جمعی چه خوش بود تا روز****نظر به روی تو کوری چشم اعدا را

من از تو پیش که نالم که در شریعت عشق****معاف دوست بدارند قتل عمدا را

تو همچنان دل شهری به غمزه ای ببری****که بندگان بنی سعد

خوان یغما را

در این روش که تویی بر هزار چون سعدی****جفا و جور توانی ولی مکن یارا

غزل 6: پیش ما رسم شکستن نبود عهد وفا را
پیش ما رسم شکستن نبود عهد وفا را****الله الله تو فراموش مکن صحبت ما را

قیمت عشق نداند قدم صدق ندارد****سست عهدی که تحمل نکند بار جفا را

گر مخیر بکنندم به قیامت که چه خواهی****دوست ما را و همه نعمت فردوس شما را

گر سرم می رود از عهد تو سر بازنپیچم****تا بگویند پس از من که به سر برد وفا را

خنک آن درد که یارم به عیادت به سر آید****دردمندان به چنین درد نخواهند دوا را

باور از مات نباشد تو در آیینه نگه کن****تا بدانی که چه بودست گرفتار بلا را

از سر زلف عروسان چمن دست بدارد****به سر زلف تو گر دست رسد باد صبا را

سر انگشت تحیر بگزد عقل به دندان****چون تأمل کند این صورت انگشت نما را

آرزو می کندم شمع صفت پیش وجودت****که سراپای بسوزند من بی سر و پا را

چشم کوته نظران بر ورق صورت خوبان****خط همی بیند و عارف قلم صنع خدا را

همه را دیده به رویت نگرانست ولیکن****خودپرستان ز حقیقت نشناسند هوا را

مهربانی ز من آموز و گرم عمر نماند****به سر تربت سعدی بطلب مهرگیا را

هیچ هشیار ملامت نکند مستی ما را****قل لصاح ترک الناس من الوجد سکاری

غزل 7: مشتاقی و صبوری از حد گذشت یارا
مشتاقی و صبوری از حد گذشت یارا****گر تو شکیب داری طاقت نماند ما را

باری به چشم احسان در حال ما نظر کن****کز خوان پادشاهان راحت بود گدا را

سلطان که خشم گیرد بر بندگان حضرت****حکمش رسد ولیکن حدی بود جفا را

من بی تو زندگانی خود را نمی پسندم****کاسایشی نباشد بی دوستان بقا را

چون تشنه جان سپردم آن گه چه سود دارد****آب از دو چشم دادن بر خاک من گیا را

حال نیازمندی در وصف می نیاید****آن گه که بازگردی گوییم

ماجرا را

بازآ و جان شیرین از من ستان به خدمت****دیگر چه برگ باشد درویش بی نوا را

یا رب تو آشنا را مهلت ده و سلامت****چندان که بازبیند دیدار آشنا را

نه ملک پادشا را در چشم خوبرویان****وقعیست ای برادر نه زهد پارسا را

ای کاش برفتادی برقع ز روی لیلی****تا مدعی نماندی مجنون مبتلا را

سعدی قلم به سختی رفتست و نیکبختی****پس هر چه پیشت آید گردن بنه قضا را

غزل 8: ز اندازه بیرون تشنه ام ساقی بیار آن آب را
ز اندازه بیرون تشنه ام ساقی بیار آن آب را****اول مرا سیراب کن وان گه بده اصحاب را

من نیز چشم از خواب خوش بر می نکردم پیش از این****روز فراق دوستان شب خوش بگفتم خواب را

هر پارسا را کان صنم در پیش مسجد بگذرد****چشمش بر ابرو افکند باطل کند محراب را

من صید وحشی نیستم دربند جان خویشتن****گر وی به تیرم می زند استاده ام نشاب را

مقدار یار همنفس چون من نداند هیچ کس****ماهی که بر خشک اوفتد قیمت بداند آب را

وقتی در آبی تا میان دستی و پایی می زدم****اکنون همان پنداشتم دریای بی پایاب را

امروز حالی غرقه ام تا با کناری اوفتم****آن گه حکایت گویمت درد دل غرقاب را

گر بی وفایی کردمی یرغو بقا آن بردمی****کان کافر اعدا می کشد وین سنگ دل احباب را

فریاد می دارد رقیب از دست مشتاقان او****آواز مطرب در سرا زحمت بود بواب را

سعدی چو جورش می بری نزدیک او دیگر مرو****ای بی بصر من می روم او می کشد قلاب را

غزل 9: گر ماه من برافکند از رخ نقاب را
گر ماه من برافکند از رخ نقاب را****برقع فروهلد به جمال آفتاب را

گویی دو چشم جادوی عابدفریب او****بر چشم من به سحر ببستند خواب را

اول نظر ز دست برفتم عنان عقل****وان را که عقل رفت چه داند صواب را

گفتم مگر به وصل رهایی بود ز عشق****بی حاصلست خوردن مستسقی آب را

دعوی درست نیست گر از دست نازنین****چون شربت شکر نخوری زهر ناب را

عشق آدمیتست گر این ذوق در تو نیست****همشرکتی به خوردن و خفتن دواب را

آتش بیار و خرمن آزادگان بسوز****تا پادشه خراج نخواهد خراب را

قوم از شراب مست وز منظور بی نصیب****من مست از او چنان که نخواهم شراب را

سعدی نگفتمت که مرو در کمند عشق****تیر نظر بیفکند افراسیاب را

غزل 10: با جوانی سرخوشست این پیر بی تدبیر را
با جوانی سرخوشست این پیر بی تدبیر را****جهل باشد با جوانان پنجه کردن پیر را

من که با مویی به قوت برنیایم ای عجب****با یکی افتاده ام کو بگسلد زنجیر را

چون کمان در بازو آرد سروقد سیمتن****آرزویم می کند کآماج باشم تیر را

می رود تا در کمند افتد به پای خویشتن****گر بر آن دست و کمان چشم اوفتد نخجیر را

کس ندیدست آدمیزاد از تو شیرینتر سخن****شکر از پستان مادر خورده ای یا شیر را

روز بازار جوانی پنج روزی بیش نیست****نقد را باش ای پسر کفت بود تأخیر را

ای که گفتی دیده از دیدار بت رویان بدوز****هر چه گویی چاره دانم کرد جز تقدیر را

زهد پیدا کفر پنهان بود چندین روزگار****پرده از سر برگرفتیم آن همه تزویر را

سعدیا در پای جانان گر به خدمت سر نهی****همچنان عذرت بباید خواستن تقصیر را

غزل 11: وقت طرب خوش یافتم آن دلبر طناز را
وقت طرب خوش یافتم آن دلبر طناز را****ساقی بیار آن جام می مطرب بزن آن ساز را

امشب که بزم عارفان از شمع رویت روشنست****آهسته تا نبود خبر رندان شاهدباز را

دوش ای پسر می خورده ای چشمت گواهی می دهد****باری حریفی جو که او مستور دارد راز را

روی خوش و آواز خوش دارند هر یک لذتی****بنگر که لذت چون بود محبوب خوش آواز را

چشمان ترک و ابروان جان را به ناوک می زنند****یا رب که دادست این کمان آن ترک تیرانداز را

شور غم عشقش چنین حیفست پنهان داشتن****در گوش نی رمزی بگو تا برکشد آواز را

شیراز پرغوغا شدست از فتنه چشم خوشت****ترسم که آشوب خوشت برهم زند شیراز را

من مرغکی پربسته ام زان در قفس بنشسته ام****گر زان که بشکستی قفس بنمودمی پرواز را

سعدی تو مرغ زیرکی خوبت به دام آورده ام****مشکل به دست آرد کسی مانند

تو شهباز را

غزل 12: دوست می دارم من این نالیدن دلسوز را
دوست می دارم من این نالیدن دلسوز را****تا به هر نوعی که باشد بگذرانم روز را

شب همه شب انتظار صبح رویی می رود****کان صباحت نیست این صبح جهان افروز را

وه که گر من بازبینم چهر مهرافزای او****تا قیامت شکر گویم طالع پیروز را

گر من از سنگ ملامت روی برپیچم زنم****جان سپر کردند مردان ناوک دلدوز را

کامجویان را ز ناکامی چشیدن چاره نیست****بر زمستان صبر باید طالب نوروز را

عاقلان خوشه چین از سر لیلی غافلند****این کرامت نیست جز مجنون خرمن سوز را

عاشقان دین و دنیاباز را خاصیتیست****کان نباشد زاهدان مال و جاه اندوز را

دیگری را در کمند آور که ما خود بنده ایم****ریسمان در پای حاجت نیست دست آموز را

سعدیا دی رفت و فردا همچنان موجود نیست****در میان این و آن فرصت شمار امروز را

غزل 13: وه که گر من بازبینم روی یار خویش را
وه که گر من بازبینم روی یار خویش را****تا قیامت شکر گویم کردگار خویش را

یار بارافتاده را در کاروان بگذاشتند****بی وفا یاران که بربستند بار خویش را

مردم بیگانه را خاطر نگه دارند خلق****دوستان ما بیازردند یار خویش را

همچنان امید می دارم که بعد از داغ هجر****مرهمی بر دل نهد امیدوار خویش را

رای رای توست خواهی جنگ و خواهی آشتی****ما قلم در سر کشیدیم اختیار خویش را

هر که را در خاک غربت پای در گل ماند ماند****گو دگر در خواب خوش بینی دیار خویش را

عافیت خواهی نظر در منظر خوبان مکن****ور کنی بدرود کن خواب و قرار خویش را

گبر و ترسا و مسلمان هر کسی در دین خویش****قبله ای دارند و ما زیبا نگار خویش را

خاک پایش خواستم شد بازگفتم زینهار****من بر آن دامن نمی خواهم غبار خویش را

دوش حورازاده ای دیدم که پنهان از رقیب****در میان یاوران می گفت یار

خویش را

گر مراد خویش خواهی ترک وصل ما بگوی****ور مرا خواهی رها کن اختیار خویش را

درد دل پوشیده مانی تا جگر پرخون شود****به که با دشمن نمایی حال زار خویش را

گر هزارت غم بود با کس نگویی زینهار****ای برادر تا نبینی غمگسار خویش را

ای سهی سرو روان آخر نگاهی باز کن****تا به خدمت عرضه دارم افتقار خویش را

دوستان گویند سعدی دل چرا دادی به عشق****تا میان خلق کم کردی وقار خویش را

ما صلاح خویشتن در بی نوایی دیده ایم****هر کسی گو مصلحت بینند کار خویش را

غزل 14: امشب سبکتر می زنند این طبل بی هنگام را
امشب سبکتر می زنند این طبل بی هنگام را****یا وقت بیداری غلط بودست مرغ بام را

یک لحظه بود این یا شبی کز عمر ما تاراج شد****ما همچنان لب بر لبی نابرگرفته کام را

هم تازه رویم هم خجل هم شادمان هم تنگ دل****کز عهده بیرون آمدن نتوانم این انعام را

گر پای بر فرقم نهی تشریف قربت می دهی****جز سر نمی دانم نهادن عذر این اقدام را

چون بخت نیک انجام را با ما به کلی صلح شد****بگذار تا جان می دهد بدگوی بدفرجام را

سعدی علم شد در جهان صوفی و عامی گو بدان****ما بت پرستی می کنیم آن گه چنین اصنام را

غزل 15: برخیز تا یک سو نهیم این دلق ازرق فام را
برخیز تا یک سو نهیم این دلق ازرق فام را****بر باد قلاشی دهیم این شرک تقوا نام را

هر ساعت از نو قبله ای با بت پرستی می رود****توحید بر ما عرضه کن تا بشکنیم اصنام را

می با جوانان خوردنم باری تمنا می کند****تا کودکان در پی فتند این پیر دردآشام را

از مایه بیچارگی قطمیر مردم می شود****ماخولیای مهتری سگ می کند بلعام را

زین تنگنای خلوتم خاطر به صحرا می کشد****کز بوستان باد سحر خوش می دهد پیغام را

غافل مباش ار عاقلی دریاب اگر صاحب دلی****باشد که نتوان یافتن دیگر چنین ایام را

جایی که سرو بوستان با پای چوبین می چمد****ما نیز در رقص آوریم آن سرو سیم اندام را

دلبندم آن پیمان گسل منظور چشم آرام دل****نی نی دلارامش مخوان کز دل ببرد آرام را

دنیا و دین و صبر و عقل از من برفت اندر غمش****جایی که سلطان خیمه زد غوغا نماند عام را

باران اشکم می رود وز ابرم آتش می جهد****با پختگان گوی این سخن سوزش نباشد خام را

سعدی ملامت نشنود ور جان در این سر می رود****صوفی گران جانی ببر ساقی

بیاور جام را

غزل 16: تا بود بار غمت بر دل بی هوش مرا
تا بود بار غمت بر دل بی هوش مرا****سوز عشقت ننشاند ز جگر جوش مرا

نگذرد یاد گل و سنبلم اندر خاطر****تا به خاطر بود آن زلف و بناگوش مرا

شربتی تلختر از زهر فراقت باید****تا کند لذت وصل تو فراموش مرا

هر شبم با غم هجران تو سر بر بالین****روزی ار با تو نشد دست در آغوش مرا

بی دهان تو اگر صد قدح نوش دهند****به دهان تو که زهر آید از آن نوش مرا

سعدی اندر کف جلاد غمت می گوید****بنده ام بنده به کشتن ده و مفروش مرا

غزل 17: چه کند بنده که گردن ننهد فرمان را
چه کند بنده که گردن ننهد فرمان را****چه کند گوی که عاجز نشود چوگان را

سروبالای کمان ابرو اگر تیر زند****عاشق آنست که بر دیده نهد پیکان را

دست من گیر که بیچارگی از حد بگذشت****سر من دار که در پای تو ریزم جان را

کاشکی پرده برافتادی از آن منظر حسن****تا همه خلق ببینند نگارستان را

همه را دیده در اوصاف تو حیران ماندی****تا دگر عیب نگویند من حیران را

لیکن آن نقش که در روی تو من می بینم****همه را دیده نباشد که ببینند آن را

چشم گریان مرا حال بگفتم به طبیب****گفت یک بار ببوس آن دهن خندان را

گفتم آیا که در این درد بخواهم مردن****که محالست که حاصل کنم این درمان را

پنجه با ساعد سیمین نه به عقل افکندم****غایت جهل بود مشت زدن سندان را

سعدی از سرزنش خلق نترسد هیهات****غرقه در نیل چه اندیشه کند باران را

سر بنه گر سر میدان ارادت داری****ناگزیرست که گویی بود این میدان را

غزل 18: ساقی بده آن کوزه یاقوت روان را
ساقی بده آن کوزه یاقوت روان را****یاقوت چه ارزد بده آن قوت روان را

اول پدر پیر خورد رطل دمادم****تا مدعیان هیچ نگویند جوان را

تا مست نباشی نبری بار غم یار****آری شتر مست کشد بار گران را

ای روی تو آرام دل خلق جهانی****بی روی تو شاید که نبینند جهان را

در صورت و معنی که تو داری چه توان گفت****حسن تو ز تحسین تو بستست زبان را

آنک عسل اندوخته دارد مگس نحل****شهد لب شیرین تو زنبورمیان را

زین دست که دیدار تو دل می برد از دست****ترسم نبرم عاقبت از دست تو جان را

یا تیر هلاکم بزنی بر دل مجروح****یا جان بدهم تا بدهی تیر امان را

وان گه که به تیرم زنی اول

خبرم ده****تا پیشترت بوسه دهم دست و کمان را

سعدی ز فراق تو نه آن رنج کشیدست****کز شادی وصل تو فرامش کند آن را

ور نیز جراحت به دوا باز هم آید****از جای جراحت نتوان برد نشان را

غزل 19: کمان سخت که داد آن لطیف بازو را
کمان سخت که داد آن لطیف بازو را****که تیر غمزه تمامست صید آهو را

هزار صید دلت پیش تیر بازآید****بدین صفت که تو داری کمان ابرو را

تو خود به جوشن و برگستوان نه محتاجی****که روز معرکه بر خود زره کنی مو را

دیار هند و اقالیم ترک بسپارند****چو چشم ترک تو بینند و زلف هندو را

مغان که خدمت بت می کنند در فرخار****ندیده اند مگر دلبران بت رو را

حصار قلعه باغی به منجنیق مده****به بام قصر برافکن کمند گیسو را

مرا که عزلت عنقا گرفتمی همه عمر****چنان اسیر گرفتی که باز تیهو را

لبت بدیدم و لعلم بیوفتاد از چشم****سخن بگفتی و قیمت برفت لؤلؤ را

بهای روی تو بازار ماه و خور بشکست****چنان که معجز موسی طلسم جادو را

به رنج بردن بیهوده گنج نتوان برد****که بخت راست فضیلت نه زور بازو را

به عشق روی نکو دل کسی دهد سعدی****که احتمال کند خوی زشت نیکو را

غزل 20: لاابالی چه کند دفتر دانایی را
لاابالی چه کند دفتر دانایی را****طاقت وعظ نباشد سر سودایی را

آب را قول تو با آتش اگر جمع کند****نتواند که کند عشق و شکیبایی را

دیده را فایده آنست که دلبر بیند****ور نبیند چه بود فایده بینایی را

عاشقان را چه غم از سرزنش دشمن و دوست****یا غم دوست خورد یا غم رسوایی را

همه دانند که من سبزه خط دارم دوست****نه چو دیگر حیوان سبزه صحرایی را

من همان روز دل و صبر به یغما دادم****که مقید شدم آن دلبر یغمایی را

سرو بگذار که قدی و قیامی دارد****گو ببین آمدن و رفتن رعنایی را

گر برانی نرود ور برود بازآید****ناگزیرست مگس دکه حلوایی را

بر حدیث من و حسن تو نیفزاید کس****حد همینست سخندانی و زیبایی را

سعدیا نوبتی امشب دهل صبح

نکوفت****یا مگر روز نباشد شب تنهایی را

غزل 21: تفاوتی نکند قدر پادشایی را
تفاوتی نکند قدر پادشایی را****که التفات کند کمترین گدایی را

به جان دوست که دشمن بدین رضا ندهد****که در به روی ببندند آشنایی را

مگر حلال نباشد که بندگان ملوک****ز خیل خانه برانند بی نوایی را

و گر تو جور کنی رای ما دگر نشود****هزار شکر بگوییم هر جفایی را

همه سلامت نفس آرزو کند مردم****خلاف من که به جان می خرم بلایی را

حدیث عشق نداند کسی که در همه عمر****به سر نکوفته باشد در سرایی را

خیال در همه عالم برفت و بازآمد****که از حضور تو خوشتر ندید جایی را

سری به صحبت بیچارگان فرود آور****همین قدر که ببوسند خاک پایی را

قبای خوشتر از این در بدن تواند بود****بدن نیفتد از این خوبتر قبایی را

اگر تو روی نپوشی بدین لطافت و حسن****دگر نبینی در پارس پارسایی را

منه به جان تو بار فراق بر دل ریش****که پشه ای نبرد سنگ آسیایی را

دگر به دست نیاید چو من وفاداری****که ترک می ندهم عهد بی وفایی را

دعای سعدی اگر بشنوی زیان نکنی****که یحتمل که اجابت بود دعایی را

غزل 22: من بدین خوبی و زیبایی ندیدم روی را
من بدین خوبی و زیبایی ندیدم روی را****وین دلاویزی و دلبندی نباشد موی را

روی اگر پنهان کند سنگین دل سیمین بدن****مشک غمازست نتواند نهفتن بوی را

ای موافق صورت و معنی که تا چشم منست****از تو زیباتر ندیدم روی و خوشتر خوی را

گر به سر می گردم از بیچارگی عیبم مکن****چون تو چوگان می زنی جرمی نباشد گوی را

هر که را وقتی دمی بودست و دردی سوختست****دوست دارد ناله مستان و هایاهوی را

ما ملامت را به جان جوییم در بازار عشق****کنج خلوت پارسایان سلامت جوی را

بوستان را هیچ دیگر در نمی باید به حسن****بلکه سروی چون تو می باید کنار جوی را

ای گل خوش بوی

اگر صد قرن بازآید بهار****مثل من دیگر نبینی بلبل خوشگوی را

سعدیا گر بوسه بر دستش نمی یاری نهاد****چاره آن دانم که در پایش بمالی روی را

غزل 23: رفتیم اگر ملول شدی از نشست ما
رفتیم اگر ملول شدی از نشست ما****فرمای خدمتی که برآید ز دست ما

برخاستیم و نقش تو در نفس ما چنانک****هر جا که هست بی تو نباشد نشست ما

با چون خودی درافکن اگر پنجه می کنی****ما خود شکسته ایم چه باشد شکست ما

جرمی نکرده ام که عقوبت کند ولیک****مردم به شرع می نکشد ترک مست ما

شکر خدای بود که آن بت وفا نکرد****باشد که توبه ای بکند بت پرست ما

سعدی نگفتمت که به سرو بلند او****مشکل توان رسید به بالای پست ما

غزل 24: وقتی دل سودایی می رفت به بستان ها
وقتی دل سودایی می رفت به بستان ها****بی خویشتنم کردی بوی گل و ریحان ها

گه نعره زدی بلبل گه جامه دریدی گل****با یاد تو افتادم از یاد برفت آن ها

ای مهر تو در دل ها وی مهر تو بر لب ها****وی شور تو در سرها وی سر تو در جان ها

تا عهد تو دربستم عهد همه بشکستم****بعد از تو روا باشد نقض همه پیمان ها

تا خار غم عشقت آویخته در دامن****کوته نظری باشد رفتن به گلستان ها

آن را که چنین دردی از پای دراندازد****باید که فروشوید دست از همه درمان ها

گر در طلبت رنجی ما را برسد شاید****چون عشق حرم باشد سهلست بیابان ها

هر تیر که در کیشست گر بر دل ریش آید****ما نیز یکی باشیم از جمله قربان ها

هر کو نظری دارد با یار کمان ابرو****باید که سپر باشد پیش همه پیکان ها

گویند مگو سعدی چندین سخن از عشقش****می گویم و بعد از من گویند به دوران ها

حرف ب
غزل 25: اگر تو برفکنی در میان شهر نقاب
اگر تو برفکنی در میان شهر نقاب****هزار مؤمن مخلص درافکنی به عقاب

که را مجال نظر بر جمال میمونت****بدین صفت که تو دل می بری ورای حجاب

درون ما ز تو یک دم نمی شود خالی****کنون که شهر گرفتی روا مدار خراب

به موی تافته پای دلم فروبستی****چو موی تافتی ای نیکبخت روی متاب

تو را حکایت ما مختصر به گوش آید****که حال تشنه نمی دانی ای گل سیراب

اگر چراغ بمیرد صبا چه غم دارد****و گر بریزد کتان چه غم خورد مهتاب

دعات گفتم و دشنام اگر دهی سهلست****که با شکردهنان خوش بود سؤال و جواب

کجایی ای که تعنت کنی و طعنه زنی****تو بر کناری و ما اوفتاده در غرقاب

اسیر بند بلا را چه جای سرزنشست****گرت معاونتی دست می دهد دریاب

اگر چه صبر من از روی دوست ممکن نیست****همی کنم به ضرورت

چو صبر ماهی از آب

تو باز دعوی پرهیز می کنی سعدی****که دل به کس ندهم کل مدع کذاب

غزل 26: ما را همه شب نمی برد خواب
ما را همه شب نمی برد خواب****ای خفته روزگار دریاب

در بادیه تشنگان بمردند****وز حله به کوفه می رود آب

ای سخت کمان سست پیمان****این بود وفای عهد اصحاب

خارست به زیر پهلوانم****بی روی تو خوابگاه سنجاب

ای دیده عاشقان به رویت****چون روی مجاوران به محراب

من تن به قضای عشق دادم****پیرانه سر آمدم به کتاب

زهر از کف دست نازنینان****در حلق چنان رود که جلاب

دیوانه کوی خوبرویان****دردش نکند جفای بواب

سعدی نتوان به هیچ کشتن****الا به فراق روی احباب

غزل 27: ماه رویا روی خوب از من متاب
ماه رویا روی خوب از من متاب****بی خطا کشتن چه می بینی صواب

دوش در خوابم در آغوش آمدی****وین نپندارم که بینم جز به خواب

از درون سوزناک و چشم تر****نیمه ای در آتشم نیمی در آب

هر که بازآید ز در پندارم اوست****تشنه مسکین آب پندارد سراب

ناوکش را جان درویشان هدف****ناخنش را خون مسکینان خضاب

او سخن می گوید و دل می برد****و او نمک می ریزد و مردم کباب

حیف باشد بر چنان تن پیرهن****ظلم باشد بر چنان صورت نقاب

خوی به دامان از بناگوشش بگیر****تا بگیرد جامه ات بوی گلاب

فتنه باشد شاهدی شمعی به دست****سرگران از خواب و سرمست از شراب

بامدادی تا به شب رویت مپوش****تا بپوشانی جمال آفتاب

سعدیا گر در برش خواهی چو چنگ****گوشمالت خورد باید چون رباب

حرف ت
غزل 28: سرمست درآمد از خرابات
سرمست درآمد از خرابات****با عقل خراب در مناجات

بر خاک فکنده خرقه زهد****و آتش زده در لباس طامات

دل برده شمع مجلس او****پروانه به شادی و سعادات

جان در ره او به عجز می گفت****کای مالک عرصه کرامات

از خون پیاده ای چه خیزد****ای بر رخ تو هزار شه مات

حقا و به جانت ار توان کرد****با تو به هزار جان ملاقات

گر چشم دلم به صبر بودی****جز عشق ندیدمی مهمات

تا باقی عمر بر چه آید****بر باد شد آن چه رفت هیهات

صافی چو بشد به دور سعدی****زین پس من و دردی خرابات

غزل 29: متناسبند و موزون حرکات دلفریبت
متناسبند و موزون حرکات دلفریبت****متوجه است با ما سخنان بی حسیبت

چو نمی توان صبوری ستمت کشم ضروری****مگر آدمی نباشد که برنجد از عتیبت

اگرم تو خصم باشی نروم ز پیش تیرت****و گرم تو سیل باشی نگریزم از نشیبت

به قیاس درنگنجی و به وصف درنیایی****متحیرم در اوصاف جمال و روی و زیبت

اگرم برآورد بخت به تخت پادشاهی****نه چنان که بنده باشم همه عمر در رکیبت

عجب از کسی در این شهر که پارسا بماند****مگر او ندیده باشد رخ پارسافریبت

تو برون خبر نداری که چه می رود ز عشقت****به درآی اگر نه آتش بزنیم در حجیبت

تو درخت خوب منظر همه میوه ای ولیکن****چه کنم به دست کوته که نمی رسد به سیبت

تو شبی در انتظاری ننشسته ای چه دانی****که چه شب گذشت بر منتظران ناشکیبت

تو خود ای شب جدایی چه شبی بدین درازی****بگذر که جان سعدی بگداخت از نهیبت

غزل 30: هر که خصم اندر او کمند انداخت
هر که خصم اندر او کمند انداخت****به مراد ویش بباید ساخت

هر که عاشق نبود مرد نشد****نقره فایق نگشت تا نگداخت

هیچ مصلح به کوی عشق نرفت****که نه دنیا و آخرت درباخت

آن چنانش به ذکر مشغولم****که ندانم به خویشتن پرداخت

همچنان شکر عشق می گویم****که گرم دل بسوخت جان بنواخت

سعدیا خوشتر از حدیث تو نیست****تحفه روزگار اهل شناخت

آفرین بر زبان شیرینت****کاین همه شور در جهان انداخت

غزل 31: چه فتنه بود که حسن تو در جهان انداخت
چه فتنه بود که حسن تو در جهان انداخت****که یک دم از تو نظر بر نمی توان انداخت

بلای غمزه نامهربان خون خوارت****چه خون که در دل یاران مهربان انداخت

ز عقل و عافیت آن روز بر کران ماندم****که روزگار حدیث تو در میان انداخت

نه باغ ماند و نه بستان که سرو قامت تو****برست و ولوله در باغ و بوستان انداخت

تو دوستی کن و از دیده مفکنم زنهار****که دشمنم ز برای تو در زبان انداخت

به چشم های تو کان چشم کز تو برگیرند****دریغ باشد بر ماه آسمان انداخت

همین حکایت روزی به دوستان برسد****که سعدی از پی جانان برفت و جان انداخت

غزل 32: معلمت همه شوخی و دلبری آموخت
معلمت همه شوخی و دلبری آموخت****جفا و ناز و عتاب و ستمگری آموخت

غلام آن لب ضحاک و چشم فتانم****که کید سحر به ضحاک و سامری آموخت

تو بت چرا به معلم روی که بتگر چین****به چین زلف تو آید به بتگری آموخت

هزار بلبل دستان سرای عاشق را****بباید از تو سخن گفتن دری آموخت

برفت رونق بازار آفتاب و قمر****از آن که ره به دکان تو مشتری آموخت

همه قبیله من عالمان دین بودند****مرا معلم عشق تو شاعری آموخت

مرا به شاعری آموخت روزگار آن گه****که چشم مست تو دیدم که ساحری آموخت

مگر دهان تو آموخت تنگی از دل من****وجود من ز میان تو لاغری آموخت

بلای عشق تو بنیاد زهد و بیخ ورع****چنان بکند که صوفی قلندری آموخت

دگر نه عزم سیاحت کند نه یاد وطن****کسی که بر سر کویت مجاوری آموخت

من آدمی به چنین شکل و قد و خوی و روش****ندیده ام مگر این شیوه از پری آموخت

به خون خلق فروبرده پنجه کاین حناست****ندانمش که به قتل که شاطری آموخت

چنین بگریم از این پس

که مرد بتواند****در آب دیده سعدی شناوری آموخت

غزل 33: کهن شود همه کس را به روزگار ارادت
کهن شود همه کس را به روزگار ارادت****مگر مرا که همان عشق اولست و زیادت

گرم جواز نباشد به پیشگاه قبولت****کجا روم که نمیرم بر آستان عبادت

مرا به روز قیامت مگر حساب نباشد****که هجر و وصل تو دیدم چه جای موت و اعادت

شنیدمت که نظر می کنی به حال ضعیفان****تبم گرفت و دلم خوش به انتظار عیادت

گرم به گوشه چشمی شکسته وار ببینی****فلک شوم به بزرگی و مشتری به سعادت

بیایمت که ببینم کدام زهره و یارا****روم که بی تو نشینم کدام صبر و جلادت

مرا هرآینه روزی تمام کشته ببینی****گرفته دامن قاتل به هر دو دست ارادت

اگر جنازه سعدی به کوی دوست برآرند****زهی حیات نکونام و رفتنی به شهادت

غزل 34: دل هر که صید کردی نکشد سر از کمندت
دل هر که صید کردی نکشد سر از کمندت****نه دگر امید دارد که رها شود ز بندت

به خدا که پرده از روی چو آتشت برافکن****که به اتفاق بینی دل عالمی سپندت

نه چمن شکوفه ای رست چو روی دلستانت****نه صبا صنوبری یافت چو قامت بلندت

گرت آرزوی آنست که خون خلق ریزی****چه کند که شیر گردن ننهد چو گوسفندت

تو امیر ملک حسنی به حقیقت ای دریغا****اگر التفات بودی به فقیر مستمندت

نه تو را بگفتم ای دل که سر وفا ندارد****به طمع ز دست رفتی و به پای درفکندت

تو نه مرد عشق بودی خود از این حساب سعدی****که نه قوت گریزست و نه طاقت گزندت

غزل 35: دوست دارم که بپوشی رخ همچون قمرت
دوست دارم که بپوشی رخ همچون قمرت****تا چو خورشید نبینند به هر بام و درت

جرم بیگانه نباشد که تو خود صورت خویش****گر در آیینه ببینی برود دل ز برت

جای خنده ست سخن گفتن شیرین پیشت****کآب شیرین چو بخندی برود از شکرت

راه آه سحر از شوق نمی یارم داد****تا نباید که بشوراند خواب سحرت

هیچ پیرایه زیادت نکند حسن تو را****هیچ مشاطه نیاراید از این خوبترت

بارها گفته ام این روی به هر کس منمای****تا تأمل نکند دیده هر بی بصرت

بازگویم نه که این صورت و معنی که تو راست****نتواند که ببیند مگر اهل نظرت

راه صد دشمنم از بهر تو می باید داد****تا یکی دوست ببینم که بگوید خبرت

آن چنان سخت نیاید سر من گر برود****نازنینا که پریشانی مویی ز سرت

غم آن نیست که بر خاک نشیند سعدی****زحمت خویش نمی خواهد بر رهگذرت

غزل 36: بنده وار آمدم به زنهارت
بنده وار آمدم به زنهارت****که ندارم سلاح پیکارت

متفق می شوم که دل ندهم****معتقد می شوم دگربارت

مشتری را بهای روی تو نیست****من بدین مفلسی خریدارت

غیرتم هست و اقتدارم نیست****که بپوشم ز چشم اغیارت

گر چه بی طاقتم چو مور ضعیف****می کشم نفس و می کشم بارت

نه چنان در کمند پیچیدی****که مخلص شود گرفتارت

من هم اول که دیدمت گفتم****حذر از چشم مست خون خوارت

دیده شاید که بی تو برنکند****تا نبیند فراق دیدارت

تو ملولی و دوستان مشتاق****تو گریزان و ما طلبکارت

چشم سعدی به خواب بیند خواب****که ببستی به چشم سحارت

تو بدین هر دو چشم خواب آلود****چه غم از چشم های بیدارت

غزل 37: مپندار از لب شیرین عبارت
مپندار از لب شیرین عبارت****که کامی حاصل آید بی مرارت

فراق افتد میان دوستداران****زیان و سود باشد در تجارت

یکی را چون ببینی کشته دوست****به دیگر دوستانش ده بشارت

ندانم هیچ کس در عهد حسنت****که بادل باشد الا بی بصارت

مرا آن گوشه چشم دلاویز****به کشتن می کند گویی اشارت

گر آن حلوا به دست صوفی افتد****خداترسی نباشد روز غارت

عجب دارم درون عاشقان را****که پیراهن نمی سوزد حرارت

جمال دوست چندان سایه انداخت****که سعدی ناپدیدست از حقارت

غزل 38: چه دل ها بردی ای ساقی به ساق فتنه انگیزت
چه دل ها بردی ای ساقی به ساق فتنه انگیزت****دریغا بوسه چندی بر زنخدان دلاویزت

خدنگ غمزه از هر سو نهان انداختن تا کی****سپر انداخت عقل از دست ناوک های خون ریزت

برآمیزی و بگریزی و بنمایی و بربایی****فغان از قهر لطف اندود و زهر شکرآمیزت

لب شیرینت ار شیرین بدیدی در سخن گفتن****بر او شکرانه بودی گر بدادی ملک پرویزت

جهان از فتنه و آشوب یک چندی برآسودی****اگر نه روی شهرآشوب و چشم فتنه انگیزت

دگر رغبت کجا ماند کسی را سوی هشیاری****چو بیند دست در آغوش مستان سحرخیزت

دمادم درکش ای سعدی شراب صرف و دم درکش****که با مستان مجلس درنگیرد زهد و پرهیزت

غزل 39: بی تو حرامست به خلوت نشست
بی تو حرامست به خلوت نشست****حیف بود در به چنین روی بست

دامن دولت چو به دست اوفتاد****گر بهلی بازنیاید به دست

این چه نظر بود که خونم بریخت****وین چه نمک بود که ریشم بخست

هر که بیفتاد به تیرت نخاست****وان که درآمد به کمندت نجست

ما به تو یک باره مقید شدیم****مرغ به دام آمد و ماهی به شست

صبر قفا خورد و به راهی گریخت****عقل بلا دید و به کنجی نشست

بار مذلت بتوانم کشید****عهد محبت نتوانم شکست

وین رمقی نیز که هست از وجود****پیش وجودت نتوان گفت هست

هرگز اگر راه به معنی برد****سجده صورت نکند بت پرست

مستی خمرش نکند آرزو****هر که چو سعدی شود از عشق مست

غزل 40: چنان به موی تو آشفته ام به بوی تو مست
چنان به موی تو آشفته ام به بوی تو مست****که نیستم خبر از هر چه در دو عالم هست

دگر به روی کسم دیده بر نمی باشد****خلیل من همه بت های آزری بشکست

مجال خواب نمی باشدم ز دست خیال****در سرای نشاید بر آشنایان بست

در قفس طلبد هر کجا گرفتاریست****من از کمند تو تا زنده ام نخواهم جست

غلام دولت آنم که پای بند یکیست****به جانبی متعلق شد از هزار برست

مطیع امر توام گر دلم بخواهی سوخت****اسیر حکم توام گر تنم بخواهی خست

نماز شام قیامت به هوش بازآید****کسی که خورده بود می ز بامداد الست

نگاه من به تو و دیگران به خود مشغول****معاشران ز می و عارفان ز ساقی مست

اگر تو سرو خرامان ز پای ننشینی****چه فتنه ها که بخیزد میان اهل نشست

برادران و بزرگان نصیحتم مکنید****که اختیار من از دست رفت و تیر از شست

حذر کنید ز باران دیده سعدی****که قطره سیل شود چون به یک دگر پیوست

خوشست نام تو بردن ولی دریغ بود****در این سخن که بخواهند برد دست

به دست

غزل 41: دیر آمدی ای نگار سرمست
دیر آمدی ای نگار سرمست****زودت ندهیم دامن از دست

بر آتش عشقت آب تدبیر****چندان که زدیم بازننشست

از روی تو سر نمی توان تافت****وز روی تو در نمی توان بست

از پیش تو راه رفتنم نیست****چون ماهی اوفتاده در شست

سودای لب شکردهانان****بس توبه صالحان که بشکست

ای سرو بلند بوستانی****در پیش درخت قامتت پست

بیچاره کسی که از تو ببرید****آسوده تنی که با تو پیوست

چشمت به کرشمه خون من ریخت****وز قتل خطا چه غم خورد مست

سعدی ز کمند خوبرویان****تا جان داری نمی توان جست

ور سر ننهی در آستانش****دیگر چه کنی دری دگر هست

غزل 42: نشاید گفتن آن کس را دلی هست
نشاید گفتن آن کس را دلی هست****که ننهد بر چنین صورت دل از دست

به منظوری که با او می توان گفت****نه خصمی کز کمندش می توان رست

به دل گفتم ز چشمانش بپرهیز****که هشیاران نیاویزند با مست

سرانگشتان مخضوبش نبینی****که دست صبر برپیچید و بشکست

نه آزاد از سرش بر می توان خاست****نه با او می توان آسوده بنشست

اگر دودی رود بی آتشی نیست****و گر خونی بیاید کشته ای هست

خیالش در نظر چون آیدم خواب****نشاید در به روی دوستان بست

نشاید خرمن بیچارگان سوخت****نمی باید دل درمندگان خست

به آخر دوستی نتوان بریدن****به اول خود نمی بایست پیوست

دلی از دست بیرون رفته سعدی****نیاید باز تیر رفته از شست

غزل 43: اگر مراد تو ای دوست بی مرادی ماست
اگر مراد تو ای دوست بی مرادی ماست****مراد خویش دگرباره من نخواهم خواست

اگر قبول کنی ور برانی از بر خویش****خلاف رای تو کردن خلاف مذهب ماست

میان عیب و هنر پیش دوستان کریم****تفاوتی نکند چون نظر به عین رضاست

عنایتی که تو را بود اگر مبدل شد****خلل پذیر نباشد ارادتی که مراست

مرا به هر چه کنی دل نخواهی آزردن****که هر چه دوست پسندد به جای دوست رواست

اگر عداوت و جنگست در میان عرب****میان لیلی و مجنون محبتست و صفاست

هزار دشمنی افتد به قول بدگویان****میان عاشق و معشوق دوستی برجاست

غلام قامت آن لعبت قباپوشم****که در محبت رویش هزار جامه قباست

نمی توانم بی او نشست یک ساعت****چرا که از سر جان بر نمی توانم خاست

جمال در نظر و شوق همچنان باقی****گدا اگر همه عالم بدو دهند گداست

مرا به عشق تو اندیشه از ملامت نیست****و گر کنند ملامت نه بر من تنهاست

هر آدمی که چنین شخص دلستان بیند****ضرورتست که گوید به سرو ماند راست

به روی خوبان گفتی نظر خطا باشد****خطا نباشد دیگر مگو چنین که خطاست

خوشست

با غم هجران دوست سعدی را****که گر چه رنج به جان می رسد امید دواست

بلا و زحمت امروز بر دل درویش****از آن خوشست که امید رحمت فرداست

غزل 44: بوی گل و بانگ مرغ برخاست
بوی گل و بانگ مرغ برخاست****هنگام نشاط و روز صحراست

فراش خزان ورق بیفشاند****نقاش صبا چمن بیاراست

ما را سر باغ و بوستان نیست****هر جا که تویی تفرج آن جاست

گویند نظر به روی خوبان****نهیست نه این نظر که ما راست

در روی تو سر صنع بی چون****چون آب در آبگینه پیداست

چشم چپ خویشتن برآرم****تا چشم نبیندت بجز راست

هر آدمیی که مهر مهرت****در وی نگرفت سنگ خاراست

روزی تر و خشک من بسوزد****آتش که به زیر دیگ سوداست

نالیدن بی حساب سعدی****گویند خلاف رای داناست

از ورطه ما خبر ندارد****آسوده که بر کنار دریاست

غزل 45: خوش می رود این پسر که برخاست
خوش می رود این پسر که برخاست****سرویست چنین که می رود راست

ابروش کمان قتل عاشق****گیسوش کمند عقل داناست

بالای چنین اگر در اسلام****گویند که هست زیر و بالاست

ای آتش خرمن عزیزان****بنشین که هزار فتنه برخاست

بی جرم بکش که بنده مملوک****بی شرع ببر که خانه یغماست

دردت بکشم که درد داروست****خارت بخورم که خار خرماست

انگشت نمای خلق بودن****زشتست ولیک با تو زیباست

باید که سلامت تو باشد****سهلست ملامتی که بر ماست

جان در قدم تو ریخت سعدی****وین منزلت از خدای می خواست

خواهی که دگر حیات یابد****یک بار بگو که کشته ماست

غزل 46: دیگر نشنیدیم چنین فتنه که برخاست
دیگر نشنیدیم چنین فتنه که برخاست****از خانه برون آمد و بازار بیاراست

در وهم نگنجد که چه دلبند و چه شیرین****در وصف نیاید که چه مطبوع و چه زیباست

صبر و دل و دین می رود و طاقت و آرام****از زخم پدیدست که بازوش تواناست

از بهر خدا روی مپوش از زن و از مرد****تا صنع خدا می نگرند از چپ و از راست

چشمی که تو را بیند و در قدرت بی چون****مدهوش نماند نتوان گفت که بیناست

دنیا به چه کار آید و فردوس چه باشد****از بارخدا به ز تو حاجت نتوان خواست

فریاد من از دست غمت عیب نباشد****کاین درد نپندارم از آن من تنهاست

با جور و جفای تو نسازیم چه سازیم****چون زهره و یارا نبود چاره مداراست

از روی شما صبر نه صبرست که زهرست****وز دست شما زهر نه زهرست که حلواست

آن کام و دهان و لب و دندان که تو داری****عیشست ولی تا ز برای که مهیاست

گر خون من و جمله عالم تو بریزی****اقرار بیاریم که جرم از طرف ماست

تسلیم تو سعدی نتواند که نباشد****گر سر بنهد ور ننهد دست تو بالاست

غزل 47: سلسله موی دوست حلقه دام بلاست
سلسله موی دوست حلقه دام بلاست****هر که در این حلقه نیست فارغ از این ماجراست

گر بزنندم به تیغ در نظرش بی دریغ****دیدن او یک نظر صد چو منش خونبهاست

گر برود جان ما در طلب وصل دوست****حیف نباشد که دوست دوست تر از جان ماست

دعوی عشاق را شرع نخواهد بیان****گونه زردش دلیل ناله زارش گواست

مایه پرهیزگار قوت صبرست و عقل****عقل گرفتار عشق صبر زبون هواست

دلشدهٔ پای بند گردن جان در کمند****زهرهٔ گفتار نه کاین چه سبب وان چراست

مالک ملک وجود حاکم رد و قبول****هر چه کند جور نیست ور تو

بنالی جفاست

تیغ برآر از نیام زهر برافکن به جام****کز قبل ما قبول وز طرف ما رضاست

گر بنوازی به لطف ور بگدازی به قهر****حکم تو بر من روان زجر تو بر من رواست

هر که به جور رقیب یا به جفای حبیب****عهد فرامش کند مدعی بی وفاست

سعدی از اخلاق دوست هر چه برآید نکوست****گو همه دشنام گو کز لب شیرین دعاست

غزل 48: صبر کن ای دل که صبر سیرت اهل صفاست
صبر کن ای دل که صبر سیرت اهل صفاست****چاره عشق احتمال شرط محبت وفاست

مالک رد و قبول هر چه کند پادشاست****گر بزند حاکمست ور بنوازد رواست

گر چه بخواند هنوز دست جزع بر دعاست****ور چه براند هنوز روی امید از قفاست

برق یمانی بجست باد بهاری بخاست****طاقت مجنون برفت خیمه لیلی کجاست

غفلت از ایام عشق پیش محقق خطاست****اول صبحست خیز کآخر دنیا فناست

صحبت یار عزیز حاصل دور بقاست****یک دمه دیدار دوست هر دو جهانش بهاست

درد دل دوستان گر تو پسندی رواست****هر چه مراد شماست غایت مقصود ماست

بنده چه دعوی کند حکم خداوند راست****گر تو قدم می نهی تا بنهم چشم راست

از در خویشم مران کاین نه طریق وفاست****در همه شهری غریب در همه ملکی گداست

با همه جرمم امید با همه خوفم رجاست****گر درم ما مسست لطف شما کیمیاست

سعدی اگر عاشقی میل وصالت چراست****هر که دل دوست جست مصلحت خود نخواست

غزل 49: خرم آن بقعه که آرامگه یار آن جاست
خرم آن بقعه که آرامگه یار آن جاست****راحت جان و شفای دل بیمار آن جاست

من در این جای همین صورت بی جانم و بس****دلم آن جاست که آن دلبر عیار آن جاست

تنم این جاست سقیم و دلم آن جاست مقیم****فلک این جاست ولی کوکب سیار آن جاست

آخر ای باد صبا بویی اگر می آری****سوی شیراز گذر کن که مرا یار آن جاست

درد دل پیش که گویم غم دل با که خورم****روم آن جا که مرا محرم اسرار آن جاست

نکند میل دل من به تماشای چمن****که تماشای دل آن جاست که دلدار آن جاست

سعدی این منزل ویران چه کنی جای تو نیست****رخت بربند که منزلگه احرار آن جاست

غزل 50: عشق ورزیدم و عقلم به ملامت برخاست
عشق ورزیدم و عقلم به ملامت برخاست****کان که عاشق شد از او حکم سلامت برخاست

هر که با شاهد گلروی به خلوت بنشست****نتواند ز سر راه ملامت برخاست

که شنیدی که برانگیخت سمند غم عشق****که نه اندر عقبش گرد ندامت برخاست

عشق غالب شد و از گوشه نشینان صلاح****نام مستوری و ناموس کرامت برخاست

در گلستانی کان گلبن خندان بنشست****سرو آزاد به یک پای غرامت برخاست

گل صدبرگ ندانم به چه رونق بشکفت****یا صنوبر به کدامین قد و قامت برخاست

دی زمانی به تکلف بر سعدی بنشست****فتنه بنشست چو برخاست قیامت برخاست

غزل 51: آن نه زلفست و بناگوش که روزست و شب ست
آن نه زلفست و بناگوش که روزست و شب ست****وان نه بالای صنوبر که درخت رطب ست

نه دهانیست که در وهم سخندان آید****مگر اندر سخن آیی و بداند که لب ست

آتش روی تو زین گونه که در خلق گرفت****عجب از سوختگی نیست که خامی عجب ست

آدمی نیست که عاشق نشود وقت بهار****هر گیاهی که به نوروز نجنبد حطب ست

جنبش سرو تو پنداری کز باد صباست****نه که از ناله مرغان چمن در طرب ست

هر کسی را به تو این میل نباشد که مرا****کآفتابی تو و کوتاه نظر مرغ شب ست

خواهم اندر طلبت عمر به پایان آورد****گر چه راهم نه به اندازه پای طلب ست

هر قضایی سببی دارد و من در غم دوست****اجلم می کشد و درد فراقش سبب ست

سخن خویش به بیگانه نمی یارم گفت****گله از دوست به دشمن نه طریق ادب ست

لیکن این حال محالست که پنهان ماند****تو زره می دری و پرده سعدی قصب ست

غزل 52: آن ماه دوهفته در نقابست
آن ماه دوهفته در نقابست****یا حوری دست در خضابست

وان وسمه بر ابروان دلبند****یا قوس قزح بر آفتابست

سیلاب ز سر گذشت یارا****ز اندازه به درمبر جفا را

بازآی که از غم تو ما را****چشمی و هزار چشمه آبست

تندی و جفا و زشتخویی****هر چند که می کنی نکویی

فرمان برمت به هر چه گویی****جان بر لب و چشم بر خطابست

ای روی تو از بهشت بابی****دل بر نمک لبت کبابی

گفتم بزنم بر آتش آبی****وین آتش دل نه جای آبست

صبر از تو کسی نیاورد تاب****چشمم ز غمت نمی برد خواب

شک نیست که بر ممر سیلاب****چندان که بنا کنی خرابست

ای شهره شهر و فتنه خیل****فی منظرک النهار و اللیل

هر کو نکند به صورتت میل****در صورت آدمی دوابست

ای داروی دلپذیر دردم****اقرار به بندگیت کردم

دانی که من از تو برنگردم****چندان که خطا کنی صوابست

گر

چه تو امیر و ما اسیریم****گر چه تو بزرگ و ما حقیریم

گر چه تو غنی و ما فقیریم****دلداری دوستان ثوابست

ای سرو روان و گلبن نو****مه پیکر آفتاب پرتو

بستان و بده بگوی و بشنو****شب های چنین نه وقت خوابست

امشب شب خلوتست تا روز****ای طالع سعد و بخت فیروز

شمعی به میان ما برافروز****یا شمع مکن که ماهتابست

ساقی قدحی قلندری وار****درده به معاشران هشیار

دیوانه به حال خویش بگذار****کاین مستی ما نه از شرابست

بادست غرور زندگانی****برقست لوامع جوانی

دریاب دمی که می توانی****بشتاب که عمر در شتابست

این گرسنه گرگ بی ترحم****خود سیر نمی شود ز مردم

ابنای زمان مثال گندم****وین دور فلک چو آسیابست

سعدی تو نه مرد وصل اویی****تا لاف زنی و قرب جویی

ای تشنه به خیره چند پویی****کاین ره که تو می روی سرابست

غزل 53: دیدار تو حل مشکلاتست
دیدار تو حل مشکلاتست****صبر از تو خلاف ممکناتست

دیباچه صورت بدیعت****عنوان کمال حسن ذاتست

لب های تو خضر اگر بدیدی****گفتی لب چشمه حیاتست

بر کوزه آب نه دهانت****بردار که کوزه نباتست

ترسم تو به سحر غمزه یک روز****دعوی بکنی که معجزاتست

زهر از قبل تو نوشدارو****فحش از دهن تو طیباتست

چون روی تو صورتی ندیدم****در شهر که مبطل صلاتست

عهد تو و توبه من از عشق****می بینم و هر دو بی ثباتست

آخر نگهی به سوی ما کن****کاین دولت حسن را زکاتست

چون تشنه بسوخت در بیابان****چه فایده گر جهان فراتست

سعدی غم نیستی ندارد****جان دادن عاشقان نجاتست

غزل 54: سرو چمن پیش اعتدال تو پستست
سرو چمن پیش اعتدال تو پستست****روی تو بازار آفتاب شکستست

شمع فلک با هزار مشعل انجم****پیش وجودت چراغ باز نشستست

توبه کند مردم از گناه به شعبان****در رمضان نیز چشم های تو مستست

این همه زورآوری و مردی و شیری****مرد ندانم که از کمند تو جستست

این یکی از دوستان به تیغ تو کشتست****وان دگر از عاشقان به تیر تو خستست

دیده به دل می برد حکایت مجنون****دیده ندارد که دل به مهر نبستست

دست طلب داشتن ز دامن معشوق****پیش کسی گو کش اختیار به دستست

با چو تو روحانیی تعلق خاطر****هر که ندارد دواب نفس پرستست

منکر سعدی که ذوق عشق ندارد****نیشکرش در دهان تلخ کبستست

غزل 55: مجنون عشق را دگر امروز حالتست
مجنون عشق را دگر امروز حالتست****کاسلام دین لیلی و دیگر ضلالتست

فرهاد را از آن چه که شیرینترش کند****این را شکیب نیست گر آن را ملالتست

عذرا که نانوشته بخواند حدیث عشق****داند که آب دیده وامق رسالتست

مطرب همین طریق غزل گو نگاه دار****کاین ره که برگرفت به جایی دلالتست

ای مدعی که می گذری بر کنار آب****ما را که غرقه ایم ندانی چه حالتست

زین در کجا رویم که ما را به خاک او****و او را به خون ما که بریزد حوالتست

گر سر قدم نمی کنمش پیش اهل دل****سر بر نمی کنم که مقام خجالتست

جز یاد دوست هر چه کنی عمر ضایعست****جز سر عشق هر چه بگویی بطالتست

ما را دگر معامله با هیچ کس نماند****بیعی که بی حضور تو کردم اقالتست

از هر جفات بوی وفایی همی دهد****در هر تعنتیت هزار استمالتست

سعدی بشوی لوح دل از نقش غیر او****علمی که ره به حق ننماید جهالتست

غزل 56: ای کاب زندگانی من در دهان توست
ای کاب زندگانی من در دهان توست****تیر هلاک ظاهر من در کمان توست

گر برقعی فرونگذاری بدین جمال****در شهر هر که کشته شود در ضمان توست

تشبیه روی تو نکنم من به آفتاب****کاین مدح آفتاب نه تعظیم شأن توست

گر یک نظر به گوشه چشم ارادتی****با ما کنی و گر نکنی حکم از آن توست

هر روز خلق را سر یاری و صاحبیست****ما را همین سرست که بر آستان توست

بسیار دیده ایم درختان میوه دار****زین به ندیده ایم که در بوستان توست

گر دست دوستان نرسد باغ را چه جرم****منعی که می رود گنه از باغبان توست

بسیار در دل آمد از اندیشه ها و رفت****نقشی که آن نمی رود از دل نشان توست

با من هزار نوبت اگر دشمنی کنی****ای دوست همچنان دل من مهربان توست

سعدی به قدر خویش تمنای وصل

کن****سیمرغ ما چه لایق زاغ آشیان توست

غزل 57: هر صبحدم نسیم گل از بوستان توست
هر صبحدم نسیم گل از بوستان توست****الحان بلبل از نفس دوستان توست

چون خضر دید آن لب جان بخش دلفریب****گفتا که آب چشمه حیوان دهان توست

یوسف به بندگیت کمر بسته بر میان****بودش یقین که ملک ملاحت از آن توست

هر شاهدی که در نظر آمد به دلبری****در دل نیافت راه که آن جا مکان توست

هرگز نشان ز چشمه کوثر شنیده ای****کو را نشانی از دهن بی نشان توست

از رشک آفتاب جمالت بر آسمان****هر ماه ماه دیدم چون ابروان توست

این باد روح پرور از انفاس صبحدم****گویی مگر ز طره عنبرفشان توست

صد پیرهن قبا کنم از خرمی اگر****بینم که دست من چو کمر در میان توست

گفتند میهمانی عشاق می کنی****سعدی به بوسه ای ز لبت میهمان توست

غزل 58: اتفاقم به سر کوی کسی افتادست
اتفاقم به سر کوی کسی افتادست****که در آن کوی چو من کشته بسی افتادست

خبر ما برسانید به مرغان چمن****که هم آواز شما در قفسی افتادست

به دلارام بگو ای نفس باد سحر****کار ما همچو سحر با نفسی افتادست

بند بر پای تحمل چه کند گر نکند****انگبینست که در وی مگسی افتادست

هیچ کس عیب هوس باختن ما نکند****مگر آن کس که به دام هوسی افتادست

سعدیا حال پراکنده گوی آن داند****که همه عمر به چوگان کسی افتادست

غزل 59: این تویی یا سرو بستانی به رفتار آمدست
این تویی یا سرو بستانی به رفتار آمدست****یا ملک در صورت مردم به گفتار آمدست

آن پری کز خلق پنهان بود چندین روزگار****باز می بینم که در عالم پدیدار آمدست

عود می سوزند یا گل می دمد در بوستان****دوستان یا کاروان مشک تاتار آمدست

تا مرا با نقش رویش آشنایی اوفتاد****هر چه می بینم به چشمم نقش دیوار آمدست

ساربانا یک نظر در روی آن زیبا نگار****گر به جانی می دهد اینک خریدار آمدست

من دگر در خانه ننشینم اسیر و دردمند****خاصه این ساعت که گفتی گل به بازار آمدست

گر تو انکار نظر در آفرینش می کنی****من همی گویم که چشم از بهر این کار آمدست

وه که گر من بازبینم روی یار خویش را****مرده ای بینی که با دنیا دگربار آمدست

آن چه بر من می رود دربندت ای آرام جان****با کسی گویم که در بندی گرفتار آمدست

نی که می نالد همی در مجلس آزادگان****زان همی نالد که بر وی زخم بسیار آمدست

تا نپنداری که بعد از چشم خواب آلود تو****تا برفتی خوابم اندر چشم بیدار آمدست

سعدیا گر همتی داری منال از جور یار****تا جهان بودست جور یار بر یار آمدست

غزل 60: شب فراق که داند که تا سحر چندست
شب فراق که داند که تا سحر چند است****مگر کسی که به زندان عشق دربند است

گرفتم از غم دل راه بوستان گیرم****کدام سرو به بالای دوست مانند است

پیام من که رساند به یار مهرگسل****که برشکستی و ما را هنوز پیوند است

قسم به جان تو گفتن طریق عزت نیست****به خاک پای تو وان هم عظیم سوگند است

که با شکستن پیمان و برگرفتن دل****هنوز دیده به دیدارت آرزومند است

بیا که بر سر کویت بساط چهره ماست****به جای خاک که در زیر پایت افکنده ست

خیال روی تو بیخ امید بنشاندست****بلای عشق تو بنیاد صبر برکند

است

عجب در آن که تو مجموع و گر قیاس کنی****به زیر هر خم مویت دلی پراکند است

اگر برهنه نباشی که شخص بنمایی****گمان برند که پیراهنت گل آکند است

ز دست رفته نه تنها منم در این سودا****چه دست ها که ز دست تو بر خداوند است

فراق یار که پیش تو کاه برگی نیست****بیا و بر دل من بین که کوه الوند است

ز ضعف طاقت آهم نماند و ترسم خلق****گمان برند که سعدی ز دوست خرسند است

غزل 61: افسوس بر آن دیده که روی تو ندیدست
افسوس بر آن دیده که روی تو ندیدست****یا دیده و بعد از تو به رویی نگریدست

گر مدعیان نقش ببینند پری را****دانند که دیوانه چرا جامه دریدست

آن کیست که پیرامن خورشید جمالش****از مشک سیه دایره نیمه کشیدست

ای عاقل اگر پای به سنگیت برآید****فرهاد بدانی که چرا سنگ بریدست

رحمت نکند بر دل بیچاره فرهاد****آن کس که سخن گفتن شیرین نشنیدست

از دست کمان مهره ابروی تو در شهر****دل نیست که در بر چو کبوتر نطپیدست

در وهم نیاید که چه مطبوع درختی****پیداست که هرگز کس از این میوه نچیدست

سر قلم قدرت بی چون الهی****در روی تو چون روی در آیینه پدیدست

ما از تو به غیر از تو نداریم تمنا****حلوا به کسی ده که محبت نچشیدست

با این همه باران بلا بر سر سعدی****نشگفت اگرش خانه چشم آب چکیدست

غزل 62: ای لعبت خندان لب لعلت که مزیدست
ای لعبت خندان لب لعلت که مزیده ست؟****وی باغ لطافت به رویت که گزیده ست؟

نیکوتر از این میوه همه عمر که خورده ست؟****شیرین تر از این خربزه هرگز که چشیده ست؟

ای خضر حلالت نکنم چشمه حیوان****دانی که سکندر به چه محنت طلبیده ست

این خون کسی ریخته ای یا می سرخ است****یا توت سیاهست که بر جامه چکیده ست

با جمله برآمیزی و از ما بگریزی****جرم از تو نباشد گنه از بخت رمیده ست

نیکست که دیوار به یک بار بیفتاد****تا هیچ کس این باغ نگویی که ندیده ست

بسیار توقف نکند میوه بر بار****چون عام بدانست که شیرین و رسیده ست

گل نیز در آن هفته دهن باز نمی کرد****و امروز نسیم سحرش پرده دریده ست

در دجله که مرغابی از اندیشه نرفتی****کشتی رود اکنون که تتر جسر بریده ست

رفت آن که فقاع از تو گشاییم دگربار****ما را بس از این کوزه که بیگانه مکیده ست

سعدی در بستان هوای دگری زن****وین کشته

رها کن که در او گله چریده ست

غزل 63: از هر چه می رود سخن دوست خوشترست
از هر چه می رود سخن دوست خوشترست****پیغام آشنا نفس روح پرورست

هرگز وجود حاضر غایب شنیده ای****من در میان جمع و دلم جای دیگرست

شاهد که در میان نبود شمع گو بمیر****چون هست اگر چراغ نباشد منورست

ابنای روزگار به صحرا روند و باغ****صحرا و باغ زنده دلان کوی دلبرست

جان می روم که در قدم اندازمش ز شوق****درمانده ام هنوز که نزلی محقرست

کاش آن به خشم رفته ما آشتی کنان****بازآمدی که دیده مشتاق بر درست

جانا دلم چو عود بر آتش بسوختی****وین دم که می زنم ز غمت دود مجمرست

شب های بی توام شب گورست در خیال****ور بی تو بامداد کنم روز محشرست

گیسوت عنبرینه گردن تمام بود****معشوق خوبروی چه محتاج زیورست

سعدی خیال بیهده بستی امید وصل****هجرت بکشت و وصل هنوزت مصورست

زنهار از این امید درازت که در دلست****هیهات از این خیال محالت که در سرست

غزل 64: این بوی روح پرور از آن خوی دلبرست
این بوی روح پرور از آن خوی دلبرست****وین آب زندگانی از آن حوض کوثرست

ای باد بوستان مگرت نافه در میان****وی مرغ آشنا مگرت نامه در پرست

بوی بهشت می گذرد یا نسیم دوست****یا کاروان صبح که گیتی منورست

این قاصد از کدام زمینست مشک بوی****وین نامه در چه داشت که عنوان معطرست

بر راه باد عود در آتش نهاده اند****یا خود در آن زمین که تویی خاک عنبرست

بازآ و حلقه بر در رندان شوق زن****کاصحاب را دو دیده چو مسمار بر درست

بازآ که در فراق تو چشم امیدوار****چون گوش روزه دار بر الله اکبرست

دانی که چون همی گذرانیم روزگار****روزی که بی تو می گذرد روز محشرست

گفتیم عشق را به صبوری دوا کنیم****هر روز عشق بیشتر و صبر کمترست

صورت ز چشم غایب و اخلاق در نظر****دیدار در حجاب و معانی برابرست

در نامه نیز چند بگنجد حدیث عشق****کوته

کنیم که قصه ما کار دفترست

همچون درخت بادیه سعدی به برق شوق****سوزان و میوه سخنش همچنان ترست

آری خوشست وقت حریفان به بوی عود****وز سوز غافلند که در جان مجمرست

غزل 65: عیب یاران و دوستان هنرست
عیب یاران و دوستان هنرست****سخن دشمنان نه معتبرست

مهر مهر از درون ما نرود****ای برادر که نقش بر حجرست

چه توان گفت در لطافت دوست****هر چه گویم از آن لطیفترست

آن که منظور دیده و دل ماست****نتوان گفت شمس یا قمرست

هر کسی گو به حال خود باشد****ای برادر که حال ما دگرست

تو که در خواب بوده ای همه شب****چه نصیبت ز بلبل سحرست

آدمی را که جان معنی نیست****در حقیقت درخت بی ثمرست

ما پراکندگان مجموعیم****یار ما غایبست و در نظرست

برگ تر خشک می شود به زمان****برگ چشمان ما همیشه ترست

جان شیرین فدای صحبت یار****شرم دارم که نیک مختصرست

این قدر دون قدر اوست ولیک****حد امکان ما همین قدرست

پرده بر خود نمی توان پوشید****ای برادر که عشق پرده درست

سعدی از بارگاه قربت دوست****تا خبر یافتست بی خبرست

ما سر اینک نهاده ایم به طوع****تا خداوندگار را چه سرست

غزل 66: هر کسی را نتوان گفت که صاحب نظرست
هر کسی را نتوان گفت که صاحب نظرست****عشقبازی دگر و نفس پرستی دگرست

نه هر آن چشم که بینند سیاهست و سپید****یا سپیدی ز سیاهی بشناسد بصرست

هر که در آتش عشقش نبود طاقت سوز****گو به نزدیک مرو کآفت پروانه پرست

گر من از دوست بنالم نفسم صادق نیست****خبر از دوست ندارد که ز خود با خبرست

آدمی صورت اگر دفع کند شهوت نفس****آدمی خوی شود ور نه همان جانورست

شربت از دست دلارام چه شیرین و چه تلخ****بده ای دوست که مستسقی از آن تشنه ترست

من خود از عشق لبت فهم سخن می نکنم****هرچ از آن تلخترم گر تو بگویی شکرست

ور به تیغم بزنی با تو مرا خصمی نیست****خصم آنم که میان من و تیغت سپرست

من از این بند نخواهم به درآمد همه عمر****بند پایی که به دست تو بود تاج سرست

دست سعدی به جفا نگسلد

از دامن دوست****ترک لؤلؤ نتوان گفت که دریا خطرست

غزل 67: فریاد من از فراق یارست
فریاد من از فراق یارست****و افغان من از غم نگارست

بی روی چو ماه آن نگارین****رخساره من به خون نگارست

خون جگرم ز فرقت تو****از دیده روانه در کنارست

درد دل من ز حد گذشتست****جانم ز فراق بی قرارست

کس را ز غم من آگهی نیست****آوخ که جهان نه پایدارست

از دست زمانه در عذابم****زان جان و دلم همی فکارست

سعدی چه کنی شکایت از دوست****چون شادی و غم نه برقرارست

غزل 68: چشمت خوشست و بر اثر خواب خوشترست
چشمت خوشست و بر اثر خواب خوشترست****طعم دهانت از شکر ناب خوشترست

زنهار از آن تبسم شیرین که می کنی****کز خنده شکوفه سیراب خوشترست

شمعی به پیش روی تو گفتم که برکنم****حاجت به شمع نیست که مهتاب خوشترست

دوش آرزوی خواب خوشم بود یک زمان****امشب نظر به روی تو از خواب خوشترست

در خوابگاه عاشق سر بر کنار دوست****کیمخت خارپشت ز سنجاب خوشترست

زان سوی بحر آتش اگر خوانیم به لطف****رفتن به روی آتشم از آب خوشترست

ز آب روان و سبزه و صحرا و لاله زار****با من مگو که چشم در احباب خوشترست

زهرم مده به دست رقیبان تندخوی****از دست خود بده که ز جلاب خوشترست

سعدی دگر به گوشه وحدت نمی رود****خلوت خوشست و صحبت اصحاب خوشترست

هر باب از این کتاب نگارین که برکنی****همچون بهشت گویی از آن باب خوشترست

غزل 69: عشرت خوشست و بر طرف جوی خوشترست
عشرت خوشست و بر طرف جوی خوشترست****می بر سماع بلبل خوشگوی خوشترست

عیشست بر کنار سمن زار خواب صبح****نی در کنار یار سمن بوی خوشترست

خواب از خمار باده نوشین بامداد****بر بستر شقایق خودروی خوشترست

روی از جمال دوست به صحرا مکن که روی****در روی همنشین وفاجوی خوشترست

آواز چنگ و مطرب خوشگوی گو مباش****ما را حدیث همدم خوش خوی خوشترست

گر شاهدست سبزه بر اطراف گلستان****بر عارضین شاهد گلروی خوشترست

آب از نسیم باد زره روی گشته گیر****مفتول زلف یار زره موی خوشترست

گو چشمه آب کوثر و بستان بهشت باش****ما را مقام بر سر این کوی خوشترست

سعدی جفا نبرده چه دانی تو قدر یار****تحصیل کام دل به تکاپوی خوشترست

غزل 70: ای که از سرو روان قد تو چالاکترست
ای که از سرو روان قد تو چالاکترست****دل به روی تو ز روی تو طربناکترست

دگر از حربه خون خوار اجل نندیشم****که نه از غمزه خون ریز تو ناباکترست

چست بودست مرا کسوت معنی همه وقت****باز بر قامت زیبای تو چالاکترست

نظر پاک مرا دشمن اگر طعنه زند****دامن دوست بحمدالله از آن پاکترست

تا گل روی تو در باغ لطافت بشکفت****پرده صبر من از دامن گل چاکترست

پای بر دیده سعدی نه اگر بخرامی****که به صد منزلت از خاک درت خاکترست

غزل 71: دلی که عاشق و صابر بود مگر سنگست
دلی که عاشق و صابر بود مگر سنگست****ز عشق تا به صبوری هزار فرسنگست

برادران طریقت نصیحتم مکنید****که توبه در ره عشق آبگینه بر سنگست

دگر بخفته نمی بایدم شراب و سماع****که نیک نامی در دین عاشقان ننگست

چه تربیت شنوم یا چه مصلحت بینم****مرا که چشم به ساقی و گوش بر چنگست

به یادگار کسی دامن نسیم صبا****گرفته ایم و دریغا که باد در چنگست

به خشم رفته ما را که می برد پیغام****بیا که ما سپر انداختیم اگر جنگست

بکش چنان که توانی که بی مشاهده ات****فراخنای جهان بر وجود ما تنگست

ملامت از دل سعدی فرونشوید عشق****سیاهی از حبشی چون رود که خودرنگست

غزل 72: پای سرو بوستانی در گلست
پای سرو بوستانی در گلست****سرو ما را پای معنی در دلست

هر که چشمش بر چنان روی اوفتاد****طالعش میمون و فالش مقبلست

نیکخواهانم نصیحت می کنند****خشت بر دریا زدن بی حاصلست

ای برادر ما به گرداب اندریم****وان که شنعت می زند بر ساحلست

شوق را بر صبر قوت غالبست****عقل را با عشق دعوی باطلست

نسبت عاشق به غفلت می کنند****وان که معشوقی ندارد غافلست

دیده باشی تشنه مستعجل به آب****جان به جانان همچنان مستعجلست

بذل جاه و مال و ترک نام و ننگ****در طریق عشق اول منزلست

گر بمیرد طالبی دربند دوست****سهل باشد زندگانی مشکلست

عاشقی می گفت و خوش خوش می گریست****جان بیاساید که جانان قاتلست

سعدیا نزدیک رای عاشقان****خلق مجنونند و مجنون عاقلست

غزل 73: دیده از دیدار خوبان برگرفتن مشکلست
دیده از دیدار خوبان برگرفتن مشکلست****هر که ما را این نصیحت می کند بی حاصلست

یار زیبا گر هزارت وحشت از وی در دلست****بامدادان روی او دیدن صباح مقبلست

آن که در چاه زنخدانش دل بیچارگان****چون ملک محبوس در زندان چاه بابلست

پیش از این من دعوی پرهیزگاری کردمی****باز می گویم که هر دعوی که کردم باطلست

زهر نزدیک خردمندان اگر چه قاتلست****چون ز دست دوست می گیری شفای عاجلست

من قدم بیرون نمی یارم نهاد از کوی دوست****دوستان معذور داریدم که پایم در گلست

باش تا دیوانه گویندم همه فرزانگان****ترک جان نتوان گرفتن تا تو گویی عاقلست

آن که می گوید نظر در صورت خوبان خطاست****او همین صورت همی بیند ز معنی غافلست

ساربان آهسته ران کآرام جان در محملست****چارپایان بار بر پشتند و ما را بر دلست

گر به صد منزل فراق افتد میان ما و دوست****همچنانش در میان جان شیرین منزلست

سعدی آسانست با هر کس گرفتن دوستی****لیک چون پیوند شد خو باز کردن مشکلست

غزل 74: شراب از دست خوبان سلسبیلست
شراب از دست خوبان سلسبیلست****و گر خود خون میخواران سبیلست

نمی دانم رطب را چاشنی چیست****همی بینم که خرما بر نخیلست

نه وسمست آن به دلبندی خضیبست****نه سرمست آن به جادویی کحیلست

سرانگشتان صاحب دل فریبش****نه در حنا که در خون قتیلست

الا ای کاروان محمل برانید****که ما را بند بر پای رحیلست

هر آن شب در فراق روی لیلی****که بر مجنون رود لیلی طویلست

کمندش می دواند پای مشتاق****بیابان را نپرسد چند میلست

چو مور افتان و خیزان رفت باید****و گر خود ره به زیر پای پیلست

حبیب آن جا که دستی برفشاند****محب ار سر نیفشاند بخیلست

ز ما گر طاعت آید شرمساریم****و ز ایشان گر قبیح آید جمیلست

بدیل دوستان گیرند و یاران****ولیکن شاهد ما بی بدیلست

سخن بیرون مگوی از عشق سعدی****سخن عشقست و دیگر قال

و قیلست

غزل 75: کارم چو زلف یار پریشان و درهمست
کارم چو زلف یار پریشان و درهمست****پشتم به سان ابروی دلدار پرخمست

غم شربتی ز خون دلم نوش کرد و گفت****این شادی کسی که در این دور خرمست

تنها دل منست گرفتار در غمان****یا خود در این زمانه دل شادمان کمست

زین سان که می دهد دل من داد هر غمی****انصاف ملک عالم عشقش مسلمست

دانی خیال روی تو در چشم من چه گفت****آیا چه جاست این که همه روزه با نمست

خواهی چو روز روشن دانی تو حال من****از تیره شب بپرس که او نیز محرمست

ای کاشکی میان منستی و دلبرم****پیوندی این چنین که میان من و غمست

غزل 76: یارا بهشت صحبت یاران همدمست
یارا بهشت صحبت یاران همدمست****دیدار یار نامتناسب جهنمست

هر دم که در حضور عزیزی برآوری****دریاب کز حیات جهان حاصل آن دمست

نه هر که چشم و گوش و دهان دارد آدمیست****بس دیو را که صورت فرزند آدمست

آنست آدمی که در او حسن سیرتی****یا لطف صورتیست دگر حشو عالمست

هرگز حسد نبرده و حسرت نخورده ام****جز بر دو روی یار موافق که در همست

آنان که در بهار به صحرا نمی روند****بوی خوش ربیع بر ایشان محرمست

وان سنگ دل که دیده بدوزد ز روی خوب****پندش مده که جهل در او نیک محکمست

آرام نیست در همه عالم به اتفاق****ور هست در مجاورت یار محرمست

گر خون تازه می رود از ریش اهل دل****دیدار دوستان که ببینند مرهمست

دنیا خوشست و مال عزیزست و تن شریف****لیکن رفیق بر همه چیزی مقدمست

ممسک برای مال همه ساله تنگ دل****سعدی به روی دوست همه روزه خرمست

غزل 77: بر من که صبوحی زده ام خرقه حرامست
بر من که صبوحی زده ام خرقه حرامست****ای مجلسیان راه خرابات کدامست

هر کس به جهان خرمیی پیش گرفتند****ما را غمت ای ماه پری چهره تمامست

برخیز که در سایه سروی بنشینیم****کان جا که تو بنشینی بر سرو قیامست

دام دل صاحب نظرانت خم گیسوست****وان خال بناگوش مگر دانه دامست

با چون تو حریفی به چنین جای در این وقت****گر باده خورم خمر بهشتی نه حرامست

با محتسب شهر بگویید که زنهار****در مجلس ما سنگ مینداز که جامست

غیرت نگذارد که بگویم که مرا کشت****تا خلق ندانند که معشوقه چه نامست

دردا که بپختیم در این سوز نهانی****وان را خبر از آتش ما نیست که خامست

سعدی مبر اندیشه که در کام نهنگان****چون در نظر دوست نشینی همه کامست

غزل 78: امشب به راستی شب ما روز روشنست
امشب به راستی شب ما روز روشن است****عید وصال دوست علی رغم دشمن است

باد بهشت می گذرد یا نسیم صبح****یا نکهت دهان تو یا بوی لادن است

هرگز نباشد از تن و جانت عزیزتر****چشمم که در سرست و روانم که در تن است

گردن نهم به خدمت و گوشت کنم به قول****تا خاطرم معلق آن گوش و گردن است

ای پادشاه سایه ز درویش وامگیر****ناچار خوشه چین بود آن جا که خرمن است

دور از تو در جهان فراخم مجال نیست****عالم به چشم تنگ دلان چشم سوزن است

عاشق گریختن نتواند که دست شوق****هر جا که می رود متعلق به دامن است

شیرین به در نمی رود از خانه بی رقیب****داند شکر که دفع مگس بادبیزن است

جور رقیب و سرزنش اهل روزگار****با من همان حکایت گاو دهلزن است

بازان شاه را حسد آید بدین شکار****کان شاهباز را دل سعدی نشیمن است

قلب رقیق چند بپوشد حدیث عشق****هرچ آن به آبگینه بپوشی مبین است

غزل 79: این باد بهار بوستانست
این باد بهار بوستانست****یا بوی وصال دوستانست

دل می برد این خط نگارین****گویی خط روی دلستانست

ای مرغ به دام دل گرفتار****بازآی که وقت آشیانست

شب ها من و شمع می گدازیم****اینست که سوز من نهانست

گوشم همه روز از انتظارت****بر راه و نظر بر آستانست

ور بانگ مؤذنی بر آید****گویم که درای کاروانست

با آن همه دشمنی که کردی****بازآی که دوستی همانست

با قوت بازوان عشقت****سرپنجه صبر ناتوانست

بیزاری دوستان دمساز****تفریق میان جسم و جانست

نالیدن دردناک سعدی****بر دعوی دوستی بیانست

آتش به نی و قلم درانداخت****وین حبر که می رود دخانست

غزل 80: این خط شریف از آن بنانست
این خط شریف از آن بنانست****وین نقل حدیث از آن دهانست

این بوی عبیر آشنایی****از ساحت یار مهربانست

مهر از سر نامه برگرفتم****گفتی که سر گلابدانست

قاصد مگر آهوی ختن بود****کش نافه مشک در میانست

این خود چه عبارت لطیفست****وین خود چه کفایت بیاست

معلوم شد این حدیث شیرین****کز منطق آن شکرفشانست

این خط به زمین نشاید انداخت****کز جانب ماه آسمانست

روزی برود روان سعدی****کاین عیش نه عیش جاودانست

خرم تن او که چون روانش****از تن برود سخن روانست

غزل 81: چه رویست آن که پیش کاروانست
چه رویست آن که پیش کاروانست****مگر شمعی به دست ساروانست

سلیمانست گویی در عماری****که بر باد صبا تختش روانست

جمال ماه پیکر بر بلندی****بدان ماند که ماه آسمانست

بهشتی صورتی در جوف محمل****چو برجی کآفتابش در میانست

خداوندان عقل این طرفه بینند****که خورشیدی به زیر سایبانست

چو نیلوفر در آب و مهر در میغ****پری رخ در نقاب پرنیانست

ز روی کار من برقع برانداخت****به یک بار آن که در برقع نهانست

شتر پیشی گرفت از من به رفتار****که بر من بیش از او بار گرانست

زهی اندک وفای سست پیمان****که آن سنگین دل نامهربانست

تو را گر دوستی با ما همین بود****وفای ما و عهد ما همانست

بدار ای ساربان آخر زمانی****که عهد وصل را آخرزمانست

وفا کردیم و با ما غدر کردند****بر سعدی که این پاداش آنست

ندانستی که در پایان پیری****نه وقت پنجه کردن با جوانست

غزل 82: هزار سختی اگر بر من آید آسانست
هزار سختی اگر بر من آید آسانست****که دوستی و ارادت هزار چندانست

سفر دراز نباشد به پای طالب دوست****که خار دشت محبت گلست و ریحانست

اگر تو جور کنی جور نیست تربیتست****و گر تو داغ نهی داغ نیست درمانست

نه آبروی که گر خون دل بخواهی ریخت****مخالفت نکنم آن کنم که فرمانست

ز عقل من عجب آید صواب گویان را****که دل به دست تو دادن خلاف در جانست

من از کنار تو دور افتاده ام نه عجب****گرم قرار نباشد که داغ هجرانست

عجب در آن سر زلف معنبر مفتول****که در کنار تو خسبد چرا پریشانست

جماعتی که ندانند حظ روحانی****تفاوتی که میان دواب و انسانست

گمان برند که در باغ عشق سعدی را****نظر به سیب زنخدان و نار پستانست

مرا هرآینه خاموش بودن اولیتر****که جهل پیش خردمند عذر نادانست

و ما ابری نفسی و لا ازکیها****که هر چه نقل کنند

از بشر در امکانست

غزل 83: مگر نسیم سحر بوی زلف یار منست
مگر نسیم سحر بوی زلف یار منست****که راحت دل رنجور بی قرار منست

به خواب درنرود چشم بخت من همه عمر****گرش به خواب ببینم که در کنار منست

اگر معاینه بینم که قصد جان دارد****به جان مضایقه با دوستان نه کار منست

حقیقت آن که نه درخورد اوست جان عزیز****ولیک درخور امکان و اقتدار منست

نه اختیار منست این معاملت لیکن****رضای دوست مقدم بر اختیار منست

اگر هزار غمست از جفای او بر دل****هنوز بنده اویم که غمگسار منست

درون خلوت ما غیر در نمی گنجد****برو که هر که نه یار منست بار منست

به لاله زار و گلستان نمی رود دل من****که یاد دوست گلستان و لاله زار منست

ستمگرا دل سعدی بسوخت در طلبت****دلت نسوخت که مسکین امیدوار منست

و گر مراد تو اینست بی مرادی من****تفاوتی نکند چون مراد یار منست

غزل 84: ز من مپرس که در دست او دلت چونست
ز من مپرس که در دست او دلت چونست****ازو بپرس که انگشت هاش در خونست

و گر حدیث کنم تندرست را چه خبر****که اندرون جراحت رسیدگان چونست

به حسن طلعت لیلی نگاه می نکند****فتاده در پی بیچاره ای که مجنونست

خیال روی کسی در سرست هر کس را****مرا خیال کسی کز خیال بیرونست

خجسته روز کسی کز درش تو بازآیی****که بامداد به روی تو فال میمونست

چنین شمایل موزون و قد خوش که تو راست****به ترک عشق تو گفتن نه طبع موزونست

اگر کسی به ملامت ز عشق برگردد****مرا به هر چه تو گویی ارادت افزونست

نه پادشاه منادی ز دست می مخورید****بیا که چشم و دهان تو مست و میگونست

کنار سعدی از آن روز کز تو دور افتاد****از آب دیده تو گویی کنار جیحونست

غزل 85: با همه مهر و با منش کینست
با همه مهر و با منش کینست****چه کنم حظ بخت من اینست

شاید ای نفس تا دگر نکنی****پنجه با ساعدی که سیمینست

ننهد پای تا نبیند جای****هر که را چشم مصلحت بینست

مثل زیرکان و چنبر عشق****طفل نادان و مار رنگینست

دردمند فراق سر ننهد****مگر آن شب که گور بالینست

گریه گو بر هلاک من مکنید****که نه این نوبت نخستینست

لازمست احتمال چندین جور****که محبت هزار چندینست

گر هزارم جواب تلخ دهی****اعتقاد من آن که شیرینست

مرد اگر شیر در کمند آرد****چون کمندش گرفت مسکینست

سعدیا تن به نیستی درده****چاره با سخت بازوان اینست

غزل 86: بخت جوان دارد آن که با تو قرینست
بخت جوان دارد آن که با تو قرینست****پیر نگردد که در بهشت برینست

دیگر از آن جانبم نماز نباشد****گر تو اشارت کنی که قبله چنینست

آینه ای پیش آفتاب نهادست****بر در آن خیمه یا شعاع جبینست

گر همه عالم ز لوح فکر بشویند****عشق نخواهد شدن که نقش نگینست

گوشه گرفتم ز خلق و فایده ای نیست****گوشه چشمت بلای گوشه نشینست

تا نه تصور کنی که بی تو صبوریم****گر نفسی می زنیم بازپسینست

حسن تو هر جا که طبل عشق فروکوفت****بانگ برآمد که غارت دل و دینست

سیم و زرم گو مباش و دنیی و اسباب****روی تو بینم که ملک روی زمینست

عاشق صادق به زخم دوست نمیرد****زهر مذابم بده که ماء معینست

سعدی از این پس که راه پیش تو دانست****گر ره دیگر رود ضلال مبینست

غزل 87: گر کسی سرو شنیدست که رفتست اینست
گر کسی سرو شنیدست که رفتست این است****یا صنوبر که بناگوش و برش سیمین است

نه بلند است به صورت که تو معلوم کنی****که بلند از نظر مردم کوته بین است

خواب در عهد تو در چشم من آید هیهات****عاشقی کار سری نیست که بر بالین است

همه آرام گرفتند و شب از نیمه گذشت****وان چه در خواب نشد چشم من و پروین است

خود گرفتم که نظر بر رخ خوبان کفرست****من از این بازنگردم که مرا این دین است

وقت آنست که مردم ره صحرا گیرند****خاصه اکنون که بهار آمد و فروردین است

چمن امروز بهشتست و تو در می بایی****تا خلایق همه گویند که حورالعین است

هر چه گفتیم در اوصاف کمالیت او****همچنان هیچ نگفتیم که صد چندین است

آن چه سرپنجه سیمین تو با سعدی کرد****با کبوتر نکند پنجه که با شاهین است

من دگر شعر نخواهم که نویسم که مگس****زحمتم می دهد از بس که سخن شیرین است

غزل 88: با خردمندی و خوبی پارسا و نیک خوست
با خردمندی و خوبی پارسا و نیک خوست****صورتی هرگز ندیدم کاین همه معنی در اوست

گر خیال یاری اندیشند باری چون تو یار****یا هوای دوستی ورزند باری چون تو دوست

خاک پایش بوسه خواهم داد آبم گو ببر****آبروی مهربانان پیش معشوق آب جوست

شاهدش دیدار و گفتن فتنه اش ابرو و چشم****نادرش بالا و رفتن دلپذیرش طبع و خوست

تا به خود بازآیم آن گه وصف دیدارش کنم****از که می پرسی در این میدان که سرگردان چو گوست

عیب پیراهن دریدن می کنندم دوستان****بی وفا یارم که پیراهن همی درم نه پوست

خاک سبزآرنگ و باد گلفشان و آب خوش****ابر مرواریدباران و هوای مشک بوست

تیرباران بر سر و صوفی گرفتار نظر****مدعی در گفت و گوی و عاشق اندر جست و جوست

هر که را کنج اختیار

آمد تو دست از وی بدار****کان چنان شوریده سر پایش به گنجی در فروست

چشم اگر با دوست داری گوش با دشمن مکن****عاشقی و نیک نامی سعدیا سنگ و سبوست

غزل 89: بتا هلاک شود دوست در محبت دوست
بتا هلاک شود دوست در محبت دوست****که زندگانی او در هلاک بودن اوست

مرا جفا و وفای تو پیش یک سانست****که هر چه دوست پسندد به جای دوست نکوست

مرا و عشق تو گیتی به یک شکم زادست****دو روح در بدنی چون دو مغز در یک پوست

هر آن چه بر سر آزادگان رود زیباست****علی الخصوص که از دست یار زیبا خوست

دلم ز دست به دربرد سروبالایی****خلاف عادت آن سروها که بر لب جوست

به خواب دوش چنان دیدمی که زلفینش****گرفته بودم و دستم هنوز غالیه بوست

چو گوی در همه عالم به جان بگردیدم****ز دست عشقش و چوگان هنوز در پی گوست

جماعتی به همین آب چشم بیرونی****نظر کنند و ندانند کآتشم در توست

ز دوست هر که تو بینی مراد خود خواهد****مراد خاطر سعدی مراد خاطر اوست

غزل 90: سرمست درآمد از درم دوست
سرمست درآمد از درم دوست****لب خنده زنان چو غنچه در پوست

چون دیدمش آن رخ نگارین****در خود به غلط شدم که این اوست

رضوان در خلد باز کردند****کز عطر مشام روح خوش بوست

پیش قدمش به سر دویدم****در پای فتادمش که ای دوست

یک باره به ترک ما بگفتی****زنهار نگویی این نه نیکوست

بر من که دلم چو شمع یکتاست****پیراهن غم چو شمع ده توست

چشمش به کرشمه گفت با من****در نرگس مست من چه آهوست

گفتم همه نیکوییست لیکن****اینست که بی وفا و بدخوست

بشنو نفسی دعای سعدی****گر چه همه عالمت دعاگوست

غزل 91: سفر دراز نباشد به پای طالب دوست
سفر دراز نباشد به پای طالب دوست****که زنده ابدست آدمی که کشته اوست

شراب خورده معنی چو در سماع آید****چه جای جامه که بر خویشتن بدرد پوست

هر آن که با رخ منظور ما نظر دارد****به ترک خویش بگوید که خصم عربده جوست

حقیر تا نشماری تو آب چشم فقیر****که قطره قطره باران چون با هم آمد جوست

نمی رود که کمندش همی برد مشتاق****چه جای پند نصیحت کنان بیهده گوست

چو در میانه خاک اوفتاده ای بینی****از آن بپرس که چوگان از او مپرس که گوست

چرا و چون نرسد بندگان مخلص را****رواست گر همه بد می کنی بکن که نکوست

کدام سرو سهی راست با وجود تو قدر****کدام غالیه را پیش خاک پای تو بوست

بسی بگفت خداوند عقل و نشنیدم****که دل به غمزه خوبان مده که سنگ و سبوست

هزار دشمن اگر بر سرند سعدی را****به دوستی که نگوید بجز حکایت دوست

به آب دیده خونین نبشته قصه عشق****نظر به صفحه اول مکن که تو بر توست

غزل 92: کس به چشم در نمی آید که گویم مثل اوست
کس به چشمم در نمی آید که گویم مثل اوست****خود به چشم عاشقان صورت نبندد مثل دوست

هر که با مستان نشیند ترک مستوری کند****آبروی نیک نامان در خرابات آب جوست

جز خداوندان معنی را نغلطاند سماع****اولت مغزی بباید تا برون آیی ز پوست

به بنده ام گو تاج خواهی بر سرم نه یا تبر****هر چه پیش عاشقان آید ز معشوقان نکوست

عقل باری خسروی می کرد بر ملک وجود****باز چون فرهاد عاشق بر لب شیرین اوست

عنبرین چوگان زلفش را گر استقصا کنی****زیر هر مویی دلی بینی که سرگردان چو گوست

سعدیا چندان که خواهی گفت وصف روی یار****حسن گل بیش از قیاس بلبل بسیارگوست

غزل 93: یار من آن که لطف خداوند یار اوست
یار من آن که لطف خداوند یار اوست****بیداد و داد و رد و قبول اختیار اوست

دریای عشق را به حقیقت کنار نیست****ور هست پیش اهل حقیقت کنار اوست

در عهد لیلی این همه مجنون نبوده اند****وین فتنه برنخاست که در روزگار اوست

صاحب دلی نماند در این فصل نوبهار****الا که عاشق گل و مجروح خار اوست

دانی کدام خاک بر او رشک می برم****آن خاک نیکبخت که در رهگذار اوست

باور مکن که صورت او عقل من ببرد****عقل من آن ببرد که صورت نگار اوست

گر دیگران به منظر زیبا نظر کنند****ما را نظر به قدرت پروردگار اوست

اینم قبول بس که بمیرم بر آستان****تا نسبتم کنند که خدمتگزار اوست

بر جور و بی مرادی و درویشی و هلاک****آن را که صبر نیست محبت نه کار اوست

سعدی رضای دوست طلب کن نه حظ خویش****عبد آن کند که رای خداوندگار اوست

غزل 94: خورشید زیر سایه زلف چو شام اوست
خورشید زیر سایه زلف چو شام اوست****طوبی غلام قد صنوبرخرام اوست

آن قامتست نی به حقیقت قیامتست****زیرا که رستخیز من اندر قیام اوست

بر مرگ دل خوشست در این واقعه مرا****کآب حیات در لب یاقوت فام اوست

بوی بهار می دمدم یا نسیم صبح****باد بهشت می گذرد یا پیام اوست

دل عشوه می فروخت که من مرغ زیرکم****اینک فتاده در سر زلف چو دام اوست

بیچاره مانده ام همه روزی به دام او****و اینک فتاده ام به غریبی که کام اوست

هر لحظه در برم دل از اندیشه خون شود****تا خود غلام کیست که سعدی غلام اوست

غزل 95: آن که دل من چو گوی در خم چوگان اوست
آن که دل من چو گوی در خم چوگان اوست****موقف آزادگان بر سر میدان اوست

ره به در از کوی دوست نیست که بیرون برند****سلسله پای جمع زلف پریشان اوست

چند نصیحت کنند بی خبرانم به صبر****درد مرا ای حکیم صبر نه درمان اوست

گر کند انعام او در من مسکین نگاه****ور نکند حاکمست بنده به فرمان اوست

گر بزند بی گناه عادت بخت منست****ور بنوازد به لطف غایت احسان اوست

میل ندارم به باغ انس نگیرم به سرو****سروی اگر لایقست قد خرامان اوست

چون بتواند نشست آن که دلش غایبست****یا بتواند گریخت آن که به زندان اوست

حیرت عشاق را عیب کند بی بصر****بهره ندارد ز عیش هر که نه حیران اوست

چون تو گلی کس ندید در چمن روزگار****خاصه که مرغی چو من بلبل بستان اوست

گر همه مرغی زنند سخت کمانان به تیر****حیف بود بلبلی کاین همه دستان اوست

سعدی اگر طالبی راه رو و رنج بر****کعبه دیدار دوست صبر بیابان اوست

غزل 96: ز هر چه هست گزیرست و ناگزیر از دوست
ز هر چه هست گزیرست و ناگزیر از دوست****به قول هر که جهان مهر برمگیر از دوست

به بندگی و صغیری گرت قبول کند****سپاس دار که فضلی بود کبیر از دوست

به جای دوست گرت هر چه در جهان بخشند****رضا مده که متاعی بود حقیر از دوست

جهان و هر چه در او هست با نعیم بهشت****نه نعمتیست که بازآورد فقیر از دوست

نه گر قبول کنندت سپاس داری و بس****که گر هلاک شوی منتی پذیر از دوست

مرا که دیده به دیدار دوست برکردم****حلال نیست که بر هم نهم به تیر از دوست

و گر چنان که مصور شود گزیر از عشق****کجا روم که نمی باشدم گزیر از دوست

به هر طریق که باشد اسیر دشمن را****توان خرید و

نشاید خرید اسیر از دوست

که در ضمیر من آید ز هر که در عالم****که من هنوز نپرداختم ضمیر از دوست

تو خود نظیر نداری و گر بود به مثل****من آن نیم که بدل گیرم و نظیر از دوست

رضای دوست نگه دار و صبر کن سعدی****که دوستی نبود ناله و نفیر از دوست

غزل 97: صبحی مبارکست نظر بر جمال دوست
صبحی مبارکست نظر بر جمال دوست****بر خوردن از درخت امید وصال دوست

بختم نخفته بود که از خواب بامداد****برخاستم به طالع فرخنده فال دوست

از دل برون شو ای غم دنیا و آخرت****یا خانه جای رخت بود یا مجال دوست

خواهم که بیخ صحبت اغیار برکنم****در باغ دل رها نکنم جز نهال دوست

تشریف داد و رفت ندانم ز بیخودی****کاین دوست بود در نظرم یا خیال دوست

هوشم نماند و عقل برفت و سخن ببست****مقبل کسی که محو شود در کمال دوست

سعدی حجاب نیست تو آیینه پاک دار****زنگارخورده چون بنماید جمال دوست

غزل 98: گفتم مگر به خواب ببینم خیال دوست
گفتم مگر به خواب ببینم خیال دوست****اینک علی الصباح نظر بر جمال دوست

مردم هلال عید بدیدند و پیش ما****عیدست و آنک ابروی همچون هلال دوست

ما را دگر به سرو بلند التفات نیست****از دوستی قامت بااعتدال دوست

زان بیخودم که عاشق صادق نباشدش****پروای نفس خویشتن از اشتغال دوست

ای خواب گرد دیده سعدی دگر مگرد****یا دیده جای خواب بود یا خیال دوست

غزل 99: صبح می خندد و من گریه کنان از غم دوست
صبح می خندد و من گریه کنان از غم دوست****ای دم صبح چه داری خبر از مقدم دوست

بر خودم گریه همی آید و بر خنده تو****تا تبسم چه کنی بی خبر از مبسم دوست

ای نسیم سحر از من به دلارام بگوی****که کسی جز تو ندانم که بود محرم دوست

گو کم یار برای دل اغیار مگیر****دشمن این نیک پسندد که تو گیری کم دوست

تو که با جانب خصمت به ارادت نظرست****به که ضایع نگذاری طرف معظم دوست

من نه آنم که عدو گفت تو خود دانی نیک****که ندارد دل دشمن خبر از عالم دوست

نی نی ای باد مرو حال من خسته مگوی****تا غباری ننشیند به دل خرم دوست

هر کسی را غم خویشست و دل سعدی را****همه وقتی غم آن تا چه کند با غم دوست

غزل 100: این مطرب از کجاست که برگفت نام دوست
این مطرب از کجاست که برگفت نام دوست****تا جان و جامه بذل کنم بر پیام دوست

دل زنده می شود به امید وفای یار****جان رقص می کند به سماع کلام دوست

تا نفخ صور بازنیاید به خویشتن****هرک اوفتاد مست محبت ز جام دوست

من بعد از این اگر به دیاری سفر کنم****هیچ ارمغانیی نبرم جز سلام دوست

رنجور عشق به نشود جز به بوی یار****ور رفتنیست جان ندهد جز به نام دوست

وقتی امیر مملکت خویش بودمی****اکنون به اختیار و ارادت غلام دوست

گر دوست را به دیگری از من فراغتست****من دیگری ندارم قایم مقام دوست

بالای بام دوست چو نتوان نهاد پای****هم چاره آن که سر بنهی زیر بام دوست

درویش را که نام برد پیش پادشاه****هیهات از افتقار من و احتشام دوست

گر کام دوست کشتن سعدیست باک نیست****اینم حیات بس که بمیرم به کام دوست

غزل 101: ای پیک پی خجسته که داری نشان دوست
ای پیک پی خجسته که داری نشان دوست****با ما مگو بجز سخن دل نشان دوست

حال از دهان دوست شنیدن چه خوش بود****یا از دهان آن که شنید از دهان دوست

ای یار آشنا علم کاروان کجاست****تا سر نهیم بر قدم ساربان دوست

گر زر فدای دوست کنند اهل روزگار****ما سر فدای پای رسالت رسان دوست

دردا و حسرتا که عنانم ز دست رفت****دستم نمی رسد که بگیرم عنان دوست

رنجور عشق دوست چنانم که هر که دید****رحمت کند مگر دل نامهربان دوست

گر دوست بنده را بکشد یا بپرورد****تسلیم از آن بنده و فرمان از آن دوست

گر آستین دوست بیفتد به دست من****چندان که زنده ام سر من و آستان دوست

بی حسرت از جهان نرود هیچ کس به در****الا شهید عشق به تیر از کمان دوست

بعد از تو هیچ در دل سعدی گذر نکرد****وان کیست

در جهان که بگیرد مکان دوست

غزل 102: تا دست ها کمر نکنی بر میان دوست
تا دست ها کمر نکنی بر میان دوست****بوسی به کام دل ندهی بر دهان دوست

دانی حیات کشته شمشیر عشق چیست****سیبی گزیدن از رخ چون بوستان دوست

بر ماجرای خسرو و شیرین قلم کشید****شوری که در میان منست و میان دوست

خصمی که تیر کافرش اندر غزا نکشت****خونش بریخت ابروی همچون کمان دوست

دل رفت و دیده خون شد و جان ضعیف ماند****وان هم برای آن که کنم جان فدای دوست

روزی به پای مرکب تازی درافتمش****گر کبر و ناز بازنپیچد عنان دوست

هیهات کام من که برآرد در این طلب****این بس که نام من برود بر زبان دوست

چون جان سپرد نیست به هر صورتی که هست****در کوی عشق خوشتر و بر آستان دوست

با خویشتن همی برم این شوق تا به خاک****وز خاک سر برآرم و پرسم نشان دوست

فریاد مردمان همه از دست دشمنست****فریاد سعدی از دل نامهربان دوست

غزل 103: ز حد گذشت جدایی میان ما ای دوست
ز حد گذشت جدایی میان ما ای دوست****بیا بیا که غلام توام بیا ای دوست

اگر جهان همه دشمن شود ز دامن تو****به تیغ مرگ شود دست من رها ای دوست

سرم فدای قفای ملامتست چه باک****گرم بود سخن دشمن از قفا ای دوست

به ناز اگر بخرامی جهان خراب کنی****به خون خسته اگر تشنه ای هلا ای دوست

چنان به داغ تو باشم که گر اجل برسد****به شرعم از تو ستانند خونبها ای دوست

وفای عهد نگه دار و از جفا بگذر****به حق آن که نیم یار بی وفا ای دوست

هزار سال پس از مرگ من چو بازآیی****ز خاک نعره برآرم که مرحبا ای دوست

غم تو دست برآورد و خون چشمم ریخت****مکن که دست برآرم به ربنا ای دوست

اگر به خوردن خون آمدی هلا برخیز****و گر به بردن دل آمدی

بیا ای دوست

بساز با من رنجور ناتوان ای یار****ببخش بر من مسکین بی نوا ای دوست

حدیث سعدی اگر نشنوی چه چاره کند****به دشمنان نتوان گفت ماجرا ای دوست

غزل 104: مرا تو غایت مقصودی از جهان ای دوست
مرا تو غایت مقصودی از جهان ای دوست****هزار جان عزیزت فدای جان ای دوست

چنان به دام تو الفت گرفت مرغ دلم****که یاد می نکند عهد آشیان ای دوست

گرم تو در نگشایی کجا توانم رفت****به راستان که بمیرم بر آستان ای دوست

دلی شکسته و جانی نهاده بر کف دست****بگو بیار که گویم بگیر هان ای دوست

تنم بپوسد و خاکم به باد ریزه شود****هنوز مهر تو باشد در استخوان ای دوست

جفا مکن که بزرگان به خرده ای ز رهی****چنین سبک ننشینند و سرگران ای دوست

به لطف اگر بخوری خون من روا باشد****به قهرم از نظر خویشتن مران ای دوست

مناسب لب لعلت حدیث بایستی****جواب تلخ بدیعست از آن دهان ای دوست

مرا رضای تو باید نه زندگانی خویش****اگر مراد تو قتلست وارهان ای دوست

که گفت سعدی از آسیب عشق بگریزد****به دوستی که غلط می برد گمان ای دوست

که گر به جان رسد از دست دشمنانم کار****ز دوستی نکنم توبه همچنان ای دوست

غزل 105: آب حیات منست خاک سر کوی دوست
آب حیات منست خاک سر کوی دوست****گر دو جهان خرمیست ما و غم روی دوست

ولوله در شهر نیست جز شکن زلف یار****فتنه در آفاق نیست جز خم ابروی دوست

داروی مشتاق چیست زهر ز دست نگار****مرهم عشاق چیست زخم ز بازوی دوست

دوست به هندوی خود گر بپذیرد مرا****گوش من و تا به حشر حلقه هندوی دوست

گر متفرق شود خاک من اندر جهان****باد نیارد ربود گرد من از کوی دوست

گر شب هجران مرا تاختن آرد اجل****روز قیامت زنم خیمه به پهلوی دوست

هر غزلم نامه ایست صورت حالی در او****نامه نوشتن چه سود چون نرسد سوی دوست

لاف مزن سعدیا شعر تو خود سحرگیر****سحر نخواهد خرید غمزه جادوی دوست

غزل 106: شادی به روزگار گدایان کوی دوست
شادی به روزگار گدایان کوی دوست****بر خاک ره نشسته به امید روی دوست

گفتم به گوشه ای بنشینم ولی دلم****ننشیند از کشیدن خاطر به سوی دوست

صبرم ز روی دوست میسر نمی شود****دانی طریق چیست تحمل ز خوی دوست

ناچار هر که دل به غم روی دوست داد****کارش به هم برآمده باشد چو موی دوست

خاطر به باغ می رودم روز نوبهار****تا با درخت گل بنشینم به بوی دوست

فردا که خاک مرده به حشر آدمی کنند****ای باد خاک من مطلب جز به کوی دوست

سعدی چراغ می نکند در شب فراق****ترسد که دیده باز کند جز به روی دوست

غزل 107: صبحدم خاکی به صحرا برد باد از کوی دوست
صبحدم خاکی به صحرا برد باد از کوی دوست****بوستان در عنبر سارا گرفت از بوی دوست

دوست گر با ما بسازد دولتی باشد عظیم****ور نسازد می بباید ساختن با خوی دوست

گر قبولم می کند مملوک خود می پرورد****ور براند پنجه نتوان کرد با بازوی دوست

هر که را خاطر به روی دوست رغبت می کند****بس پریشانی بباید بردنش چون موی دوست

دیگران را عید اگر فرداست ما را این دمست****روزه داران ماه نو بینند و ما ابروی دوست

هر کسی بی خویشتن جولان عشقی می کند****تا به چوگان که در خواهد فتادن گوی دوست

دشمنم را بد نمی خواهم که آن بدبخت را****این عقوبت بس که بیند دوست همزانوی دوست

هر کسی را دل به صحرایی و باغی می رود****هر کس از سویی به دررفتند و عاشق سوی دوست

کاش باری باغ و بستان را که تحسین می کنند****بلبلی بودی چو سعدی یا گلی چون روی دوست

غزل 108: مرا خود با تو چیزی در میان هست
مرا خود با تو چیزی در میان هست****و گر نه روی زیبا در جهان هست

وجودی دارم از مهرت گدازان****وجودم رفت و مهرت همچنان هست

مبر ظن کز سرم سودای عشقت****رود تا بر زمینم استخوان هست

اگر پیشم نشینی دل نشانی****و گر غایب شوی در دل نشان هست

به گفتن راست ناید شرح حسنت****ولیکن گفت خواهم تا زبان هست

ندانم قامتست آن یا قیامت****که می گوید چنین سرو روان هست

توان گفتن به مه مانی ولی ماه****نپندارم چنین شیرین دهان هست

بجز پیشت نخواهم سر نهادن****اگر بالین نباشد آستان هست

برو سعدی که کوی وصل جانان****نه بازاریست کان جا قدر جان هست

غزل 109: بیا بیا که مرا با تو ماجرایی هست
بیا بیا که مرا با تو ماجرایی هست****بگوی اگر گنهی رفت و گر خطایی هست

روا بود که چنین بی حساب دل ببری****مکن که مظلمه خلق را جزایی هست

توانگران را عیبی نباشد ار وقتی****نظر کنند که در کوی ما گدایی هست

به کام دشمن و بیگانه رفت چندین روز****ز دوستان نشنیدم که آشنایی هست

کسی نماند که بر درد من نبخشاید****کسی نگفت که بیرون از این دوایی هست

هزار نوبت اگر خاطرم بشورانی****از این طرف که منم همچنان صفایی هست

به دود آتش ماخولیا دماغ بسوخت****هنوز جهل مصور که کیمیایی هست

به کام دل نرسیدیم و جان به حلق رسید****و گر به کام رسد همچنان رجایی هست

به جان دوست که در اعتقاد سعدی نیست****که در جهان بجز از کوی دوست جایی هست

غزل 110: هر چه در روی تو گویند به زیبایی هست
هر چه در روی تو گویند به زیبایی هست****وان چه در چشم تو از شوخی و رعنایی هست

سروها دیدم در باغ و تأمل کردم****قامتی نیست که چون تو به دلارایی هست

ای که مانند تو بلبل به سخندانی نیست****نتوان گفت که طوطی به شکرخایی هست

نه تو را از من مسکین نه گل خندان را****خبر از مشغله بلبل سودایی هست

راست گفتی که فرج یابی اگر صبر کنی****صبر نیکست کسی را که توانایی هست

هرگز از دوست شنیدی که کسی بشکیبد****دوستی نیست در آن دل که شکیبایی هست

خبر از عشق نبودست و نباشد همه عمر****هر که او را خبر از شنعت و رسوایی هست

آن نه تنهاست که با یاد تو انسی دارد****تا نگویی که مرا طاقت تنهایی هست

همه را دیده به رویت نگرانست ولیک****همه کس را نتوان گفت که بینایی هست

گفته بودی همه زرقند و فریبند و فسوس****سعدی آن نیست ولیکن چو تو فرمایی

هست

غزل 111: مشنو ای دوست که غیر از تو مرا یاری هست
مشنو ای دوست که غیر از تو مرا یاری هست****یا شب و روز بجز فکر توام کاری هست

به کمند سر زلفت نه من افتادم و بس****که به هر حلقه موییت گرفتاری هست

گر بگویم که مرا با تو سر و کاری نیست****در و دیوار گواهی بدهد کاری هست

هر که عیبم کند از عشق و ملامت گوید****تا ندیدست تو را بر منش انکاری هست

صبر بر جور رقیبت چه کنم گر نکنم****همه دانند که در صحبت گل خاری هست

نه من خام طمع عشق تو می ورزم و بس****که چو من سوخته در خیل تو بسیاری هست

باد خاکی ز مقام تو بیاورد و ببرد****آب هر طیب که در کلبه عطاری هست

من چه در پای تو ریزم که پسند تو بود****جان و سر را نتوان گفت که مقداری هست

من از این دلق مرقع به درآیم روزی****تا همه خلق بدانند که زناری هست

همه را هست همین داغ محبت که مراست****که نه مستم من و در دور تو هشیاری هست

عشق سعدی نه حدیثیست که پنهان ماند****داستانیست که بر هر سر بازاری هست

غزل 112: زهی رفیق که با چون تو سروبالاییست
زهی رفیق که با چون تو سروبالاییست****که از خدای بر او نعمتی و آلاییست

هر آن که با تو دمی یافتست در همه عمر****نیافتست اگرش بعد از آن تمناییست

هر آن که رای تو معلوم کرد و دیگربار****برای خود نفسی می زند نه بس راییست

نه عاشقست که هر ساعتش نظر به کسی****نه عارفست که هر روز خاطرش جاییست

مرا و یاد تو بگذار و کنج تنهایی****که هر که با تو به خلوت بود نه تنهاییست

به اختیار شکیبایی از تو نتوان بود****به اضطرار توان بود اگر شکیباییست

نظر به روی تو هر بامداد نوروزیست****شب فراق تو هر

شب که هست یلداییست

خلاص بخش خدایا همه اسیران را****مگر کسی که اسیر کمند زیباییست

حکیم بین که برآورد سر به شیدایی****حکیم را که دل از دست رفت شیداییست

ولیک عذر توان گفت پای سعدی را****در این لجم چو فروشد نه اولین پاییست

غزل 113: مرا از آن چه که بیرون شهر صحراییست
مرا از آن چه که بیرون شهر صحراییست****قرین دوست به هر جا که هست خوش جاییست

کسی که روی تو دیدست از او عجب دارم****که باز در همه عمرش سر تماشاییست

امید وصل مدار و خیال دوست مبند****گرت به خویشتن از ذکر دوست پرواییست

چو بر ولایت دل دست یافت لشکر عشق****به دست باش که هر بامداد یغماییست

به بوی زلف تو با باد عیش ها دارم****اگر چه عیب کنندم که بادپیماییست

فراغ صحبت دیوانگان کجا باشد****تو را که هر خم مویی کمند داناییست

ز دست عشق تو هر جا که می روم دستی****نهاده بر سر و خاری شکسته در پاییست

هزار سرو به معنی به قامتت نرسد****و گر چه سرو به صورت بلندبالاییست

تو را که گفت که حلوا دهم به دست رقیب****به دست خویشتنم زهر ده که حلواییست

نه خاص در سر من عشق در جهان آمد****که هر سری که تو بینی رهین سوداییاست

تو را ملامت سعدی حلال کی باشد****که بر کناری و او در میان دریاییست

غزل 114: دردیست درد عشق که هیچش طبیب نیست
دردیست درد عشق که هیچش طبیب نیست****گر دردمند عشق بنالد غریب نیست

دانند عاقلان که مجانین عشق را****پروای قول ناصح و پند ادیب نیست

هر کو شراب عشق نخورده ست و درد درد****آنست کز حیات جهانش نصیب نیست

در مشک و عود و عنبر و امثال طیبات****خوشتر ز بوی دوست دگر هیچ طیب نیست

صید از کمند اگر بجهد بوالعجب بود****ور نه چو در کمند بمیرد عجیب نیست

گر دوست واقفست که بر من چه می رود****باک از جفای دشمن و جور رقیب نیست

بگریست چشم دشمن من بر حدیث من****فضل از غریب هست و وفا در قریب نیست

از خنده گل چنان به قفا اوفتاده باز****کو را خبر ز مشغله عندلیب نیست

سعدی ز دست دوست

شکایت کجا بری****هم صبر بر حبیب که صبر از حبیب نیست

غزل 115: کیست آن کش سر پیوند تو در خاطر نیست
کیست آن کش سر پیوند تو در خاطر نیست****یا نظر با تو ندارد مگرش ناظر نیست

نه حلالست که دیدار تو بیند هر کس****که حرامست بر آن کش نظری طاهر نیست

همه کس را مگر این ذوق نباشد که مرا****کان چه من می نگرم بر دگری ظاهر نیست

هر شبی روزی و هر روز زوالی دارد****شب وصل من و معشوق مرا آخر نیست

هر که با غمزه خوبان سر و کاری دارد****سست مهرست که بر داغ جفا صابر نیست

هر که سرپنجه مخضوب تو بیند گوید****گر بر این دست کسی کشته شود نادر نیست

سر موییم نظر کن که من اندر تن خویش****یک سر موی ندانم که تو را ذاکر نیست

همه دانند که سودازده دلشده را****چاره صبرست ولیکن چه کند قادر نیست

گفته بودم غم دل با تو بگویم چندی****به زبان چند بگویم که دلم حاضر نیست

گر من از چشم همه خلق بیفتم سهلست****تو مپندار که مخذول تو را ناصر نیست

التفات از همه عالم به تو دارد سعدی****همتی کان به تو مصروف بود قاصر نیست

غزل 116: گر صبر دل از تو هست و گر نیست
گر صبر دل از تو هست و گر نیست****هم صبر که چاره دگر نیست

ای خواجه به کوی دلستانان****زنهار مرو که ره به در نیست

دانند جهانیان که در عشق****اندیشه عقل معتبر نیست

گویند به جانبی دگر رو****وز جانب او عزیزتر نیست

گرد همه بوستان بگشتیم****بر هیچ درخت از این ثمر نیست

من درخور تو چه تحفه آرم****جانست و بهای یک نظر نیست

دانی که خبر ز عشق دارد****آن کز همه عالمش خبر نیست

سعدی چو امید وصل باقیست****اندیشه جان و بیم سر نیست

پروانه ز عشق بر خطر بود****اکنون که بسوختش خطر نیست

غزل 117: ای که گفتی هیچ مشکل چون فراق یار نیست
ای که گفتی هیچ مشکل چون فراق یار نیست****گر امید وصل باشد همچنان دشوار نیست

خلق را بیدار باید بود از آب چشم من****وین عجب کان وقت می گریم که کس بیدار نیست

نوک مژگانم به سرخی بر بیاض روی زرد****قصه دل می نویسد حاجت گفتار نیست

بی دلان را عیب کردم لاجرم بی دل شدم****آن گنه را این عقوبت همچنان بسیار نیست

ای نسیم صبح اگر باز اتفاقی افتدت****آفرین گویی بر آن حضرت که ما را بار نیست

بارها روی از پریشانی به دیوار آورم****ور غم دل با کسی گویم به از دیوار نیست

ما زبان اندرکشیدیم از حدیث خلق و روی****گر حدیثی هست با یارست و با اغیار نیست

قادری بر هر چه می خواهی مگر آزار من****زان که گر شمشیر بر فرقم نهی آزار نیست

احتمال نیش کردن واجبست از بهر نوش****حمل کوه بیستون بر یاد شیرین بار نیست

سرو را مانی ولیکن سرو را رفتار نه****ماه را مانی ولیکن ماه را گفتار نیست

گر دلم در عشق تو دیوانه شد عیبش مکن****بدر بی نقصان و زر بی عیب و گل بی خار نیست

لوحش الله از قد و بالای آن سرو

سهی****زان که همتایش به زیر گنبد دوار نیست

دوستان گویند سعدی خیمه بر گلزار زن****من گلی را دوست می دارم که در گلزار نیست

غزل 118: جان ندارد هر که جانانیش نیست
جان ندارد هر که جانانیش نیست****تنگ عیشست آن که بستانیش نیست

هر که را صورت نبندد سر عشق****صورتی دارد ولی جانیش نیست

گر دلی داری به دلبندی بده****ضایع آن کشور که سلطانیش نیست

کامران آن دل که محبوبیش هست****نیکبخت آن سر که سامانیش نیست

چشم نابینا زمین و آسمان****زان نمی بیند که انسانیش نیست

عارفان درویش صاحب درد را****پادشا خوانند گر نانیش نیست

ماجرای عقل پرسیدم ز عشق****گفت معزولست و فرمانیش نیست

درد عشق از تندرستی خوشترست****گر چه بیش از صبر درمانیش نیست

هر که را با ماه رویی سرخوشست****دولتی دارد که پایانیش نیست

خانه زندانست و تنهایی ضلال****هر که چون سعدی گلستانیش نیست

غزل 119: هر چه خواهی کن که ما را با تو روی جنگ نیست
هر چه خواهی کن که ما را با تو روی جنگ نیست****پنجه بر زورآوران انداختن فرهنگ نیست

در که خواهم بستن آن دل کز وصالت برکنم****چون تو در عالم نباشد ور نه عالم تنگ نیست

شاهد ما را نه هر چشمی چنان بیند که هست****صنع را آیینه ای باید که بر وی زنگ نیست

با زمانی دیگر انداز ای که پندم می دهی****کاین زمانم گوش بر چنگست و دل در چنگ نیست

گر تو را کامی برآید دیر زود از وصل یار****بعد از آن نامت به رسوایی برآید ننگ نیست

سست پیمانا چرا کردی خلاف عقل و رای****صلح با دشمن اگر با دوستانت جنگ نیست

گر تو را آهنگ وصل ما نباشد گو مباش****دوستان را جز به دیدار تو هیچ آهنگ نیست

ور به سنگ از صحبت خویشم برانی عاقبت****خود دلت بر من ببخشاید که آخر سنگ نیست

سعدیا نامت به رندی در جهان افسانه شد****از چه می ترسی دگر بعد از سیاهی رنگ نیست

غزل 120: خبرت هست که بی روی تو آرامم نیست
خبرت هست که بی روی تو آرامم نیست****طاقت بار فراق این همه ایامم نیست

خالی از ذکر تو عضوی چه حکایت باشد****سر مویی به غلط در همه اندامم نیست

میل آن دانه خالم نظری بیش نبود****چون بدیدم ره بیرون شدن از دامم نیست

شب بر آنم که مگر روز نخواهد بودن****بامدادت که نبینم طمع شامم نیست

چشم از آن روز که برکردم و رویت دیدم****به همین دیده سر دیدن اقوامم نیست

نازنینا مکن آن جور که کافر نکند****ور جهودی بکنم بهره در اسلامم نیست

گو همه شهر به جنگم به درآیند و خلاف****من که در خلوت خاصم خبر از عامم نیست

نه به زرق آمده ام تا به ملامت بروم****بندگی لازم اگر عزت و اکرامم نیست

به خدا و به

سراپای تو کز دوستیت****خبر از دشمن و اندیشه ز دشنامم نیست

دوستت دارم اگر لطف کنی ور نکنی****به دو چشم تو که چشم از تو به انعامم نیست

سعدیا نامتناسب حیوانی باشد****هر که گوید که دلم هست و دلارامم نیست

غزل 121: با فراقت چند سازم برگ تنهاییم نیست
با فراقت چند سازم برگ تنهاییم نیست****دستگاه صبر و پایاب شکیباییم نیست

ترسم از تنهایی احوالم به رسوایی کشد****ترس تنهاییست ور نه بیم رسواییم نیست

مرد گستاخی نیم تا جان در آغوشت کشم****بوسه بر پایت دهم چون دست بالاییم نیست

بر گلت آشفته ام بگذار تا در باغ وصل****زاغ بانگی می کنم چون بلبل آواییم نیست

تا مصور گشت در چشمم خیال روی دوست****چشم خودبینی ندارم روی خودراییم نیست

درد دوری می کشم گر چه خراب افتاده ام****بار جورت می برم گر چه تواناییم نیست

طبع تو سیر آمد از من جای دیگر دل نهاد****من که را جویم که چون تو طبع هرجاییم نیست

سعدی آتش زبانم در غمت سوزان چو شمع****با همه آتش زبانی در تو گیراییم نیست

غزل 122: در من این هست که صبرم ز نکورویان نیست
در من این هست که صبرم ز نکورویان نیست****زرق نفروشم و زهدی ننمایم کان نیست

ای که منظور ببینی و تأمل نکنی****گر تو را قوت این هست مرا امکان نیست

ترک خوبان خطا عین صوابست ولیک****چه کند بنده که بر نفس خودش فرمان نیست

من دگر میل به صحرا و تماشا نکنم****که گلی همچو رخ تو به همه بستان نیست

ای پری روی ملک صورت زیباسیرت****هر که با مثل تو انسش نبود انسان نیست

چشم برکرده بسی خلق که نابینااند****مثل صورت دیوار که در وی جان نیست

درد دل با تو همان به که نگوید درویش****ای برادر که تو را درد دلی پنهان نیست

آن که من در قلم قدرت او حیرانم****هیچ مخلوق ندانم که در او حیران نیست

سعدیا عمر گران مایه به پایان آمد****همچنان قصه سودای تو را پایان نیست

غزل 123: در من این هست که صبرم ز نکورویان نیست
در من این هست که صبرم ز نکورویان نیست****از گل و لاله گزیرست و ز گلرویان نیست

دل گم کرده در این شهر نه من می جویم****هیچ کس نیست که مطلوب مرا جویان نیست

آن پری زاده مه پاره که دلبند منست****کس ندانم که به جان در طلبش پویان نیست

ساربانا خبر از دوست بیاور که مرا****خبر از دشمن و اندیشه بدگویان نیست

مرد باید که جفا بیند و منت دارد****نه بنالد که مرا طاقت بدخویان نیست

عیب سعدی مکن ای خواجه اگر آدمیی****کآدمی نیست که میلش به پری رویان نیست

غزل 124: روز وصلم قرار دیدن نیست
روز وصلم قرار دیدن نیست****شب هجرانم آرمیدن نیست

طاقت سر بریدنم باشد****وز حبیبم سر بریدن نیست

مطرب از دست من به جان آمد****که مرا طاقت شنیدن نیست

دست بیچاره چون به جان نرسد****چاره جز پیرهن دریدن نیست

ما خود افتادگان مسکینیم****حاجت دام گستریدن نیست

دست در خون عاشقان داری****حاجت تیغ برکشیدن نیست

با خداوندگاری افتادم****کش سر بنده پروریدن نیست

گفتم ای بوستان روحانی****دیدن میوه چون گزیدن نیست

گفت سعدی خیال خیره مبند****سیب سیمین برای چیدن نیست

غزل 125: کس ندانم که در این شهر گرفتار تو نیست
کس ندانم که در این شهر گرفتار تو نیست****هیچ بازار چنین گرم که بازار تو نیست

سرو زیبا و به زیبایی بالای تو نه****شهد شیرین و به شیرینی گفتار تو نیست

خود که باشد که تو را بیند و عاشق نشود****مگرش هیچ نباشد که خریدار تو نیست

کس ندیدست تو را یک نظر اندر همه عمر****که همه عمر دعاگوی و هوادار تو نیست

آدمی نیست مگر کالبدی بی جانست****آن که گوید که مرا میل به دیدار تو نیست

ای که شمشیر جفا بر سر ما آخته ای****صلح کردیم که ما را سر پیکار تو نیست

جور تلخست ولیکن چه کنم گر نبرم****چون گریز از لب شیرین شکربار تو نیست

من سری دارم و در پای تو خواهم بازید****خجل از ننگ بضاعت که سزاوار تو نیست

به جمال تو که دیدار ز من بازمگیر****که مرا طاقت نادیدن دیدار تو نیست

سعدیا گر نتوانی که کم خود گیری****سر خود گیر که صاحب نظری کار تو نیست

غزل 126: نه خود اندر زمین نظیر تو نیست
نه خود اندر زمین نظیر تو نیست****که قمر چون رخ منیر تو نیست

ندهم دل به قد و قامت سرو****که چو بالای دلپذیر تو نیست

در همه شهر ای کمان ابرو****کس ندانم که صید تیر تو نیست

دل مردم دگر کسی نبرد****که دلی نیست کان اسیر تو نیست

گر بگیری نظیر من چه کنم****گر مرا در جهان نظیر تو نیست

ظاهر آنست کان دل چو حدید****درخور صدر چون حریر تو نیست

همه عالم به عشقبازی رفت****نام سعدی که در ضمیر تو نیست

غزل 127: دل نماندست که گوی خم چوگان تو نیست
دل نماندست که گوی خم چوگان تو نیست****خصم را پای گریز از سر میدان تو نیست

تا سر زلف پریشان تو در جمع آمد****هیچ مجموع ندانم که پریشان تو نیست

در تو حیرانم و اوصاف معانی که تو راست****و اندر آن کس که بصر دارد و حیران تو نیست

آن چه عیبست که در صورت زیبای تو هست****وان چه سحرست که در غمزه فتان تو نیست

آب حیوان نتوان گفت که در عالم هست****گر چنانست که در چاه زنخدان تو نیست

از خدا آمده ای آیت رحمت بر خلق****وان کدام آیت لطفست که در شأن تو نیست

گر تو را هست شکیب از من و امکان فراغ****به وصالت که مرا طاقت هجران تو نیست

تو کجا نالی از این خار که در پای منست****یا چه غم داری از این درد که بر جان تو نیست

دردی از حسرت دیدار تو دارم که طبیب****عاجز آمد که مرا چاره درمان تو نیست

آخر ای کعبه مقصود کجا افتادی****که خود از هیچ طرف حد بیابان تو نیست

گر برانی چه کند بنده که فرمان نبرد****ور بخوانی عجب از غایت احسان تو نیست

سعدی از بند تو هرگز به درآید هیهات****بلکه حیفست بر آن کس

که به زندان تو نیست

غزل 128: چو ترک دلبر من شاهدی به شنگی نیست
چو ترک دلبر من شاهدی به شنگی نیست****چو زلف پرشکنش حلقه فرنگی نیست

دهانش ار چه نبینی مگر به وقت سخن****چو نیک درنگری چون دلم به تنگی نیست

به تیغ غمزه خون خوار لشکری بزنی****بزن که با تو در او هیچ مرد جنگی نیست

قوی به چنگ من افتاده بود دامن وصل****ولی دریغ که دولت به تیزچنگی نیست

دوم به لطف ندارد عجب که چون سعدی****غلام سعد ابوبکر سعد زنگی نیست

غزل 129: خسرو آنست که در صحبت او شیرینیست
خسرو آنست که در صحبت او شیرینیست****در بهشتست که همخوابه حورالعینیست

دولت آنست که امکان فراغت باشد****تکیه بر بالش بی دوست نه بس تمکینیست

همه عالم صنم چین به حکایت گویند****صنم ماست که در هر خم زلفش چینیست

روی اگر باز کند حلقه سیمین در گوش****همه گویند که این ماهی و آن پروینیست

گر منش دوست ندارم همه کس دارد دوست****تا چه ویسیست که در هر طرفش رامینیست

سر مویی نظر آخر به کرم با ما کن****ای که در هر بن موییت دل مسکینیست

جز به دیدار توام دیده نمی باشد باز****گویی از مهر تو با هر که جهانم کینیست

هر که ماه ختن و سرو روانت گوید****او هنوز از قد و بالای تو صورت بینیست

بنده خویشتنم خوان که به شاهی برسم****مگسی را که تو پرواز دهی شاهینیست

نام سعدی همه جا رفت به شاهدبازی****وین نه عیبست که در ملت ما تحسینیست

کافر و کفر و مسلمان و نماز و من و عشق****هر کسی را که تو بینی به سر خود دینیست

غزل 130: دوش دور از رویت ای جان جانم از غم تاب داشت
دوش دور از رویت ای جان جانم از غم تاب داشت****ابر چشمم بر رخ از سودای دل سیلاب داشت

در تفکر عقل مسکین پایمال عشق شد****با پریشانی دل شوریده چشمم خواب داشت

کوس غارت زد فراقت گرد شهرستان دل****شحنه عشقت سرای عقل در طبطاب داشت

نقش نامت کرده دل محراب تسبیح وجود****تا سحر تسبیح گویان روی در محراب داشت

دیده ام می جست و گفتندم نبینی روی دوست****خود درفشان بود چشمم کاندر او سیماب داشت

ز آسمان آغاز کارم سخت شیرین می نمود****کی گمان بردم که شهدآلوده زهر ناب داشت

سعدی این ره مشکل افتادست در دریای عشق****اول آخر در صبوری اندکی پایاب داشت

غزل 131: دوشم آن سنگ دل پریشان داشت
دوشم آن سنگ دل پریشان داشت****یار دل برده دست بر جان داشت

دیده در می فشاند در دامن****گوییا آستین مرجان داشت

اندرونم ز شوق می سوزد****ور ننالیدمی چه درمان داشت

می نپنداشتم که روز شود****تا بدیدم سحر که پایان داشت

در باغ بهشت بگشودند****باد گویی کلید رضوان داشت

غنچه دیدم که از نسیم صبا****همچو من دست در گریبان داشت

که نه تنها منم ربوده عشق****هر گلی بلبلی غزل خوان داشت

رازم از پرده برملا افتاد****چند شاید به صبر پنهان داشت

سعدیا ترک جان بباید گفت****که به یک دل دو دوست نتوان داشت

غزل 132: چو ابر زلف تو پیرامن قمر می گشت
چو ابر زلف تو پیرامن قمر می گشت****ز ابر دیده کنارم به اشک تر می گشت

ز شور عشق تو در کام جان خسته من****جواب تلخ تو شیرینتر از شکر می گشت

خوی عذار تو بر خاک تیره می افتاد****وجود مرده از آن آب جانور می گشت

اگر مرا به زر و سیم دسترس بودی****ز سیم سینه تو کار من چو زر می گشت

دل از دریچه فکرت به نفس ناطقه داد****نشان حالت زارم که زارتر می گشت

ز شوق روی تو اندر سر قلم سودا****فتاد و چون من سودازده به سر می گشت

ز خاطرم غزلی سوزناک روی نمود****که در دماغ فراغ من این قدر می گشت

غزل 133: خیال روی توام دوش در نظر می گشت
خیال روی توام دوش در نظر می گشت****وجود خسته ام از عشق بی خبر می گشت

همای شخص من از آشیان شادی دور****چو مرغ حلق بریده به خاک بر می گشت

دل ضعیفم از آن کرد آه خون آلود****که در میانه خونابه جگر می گشت

چنان غریو برآورده بودم از غم عشق****که بر موافقتم زهره نوحه گر می گشت

ز آب دیده من فرش خاک تر می شد****ز بانگ ناله من گوش چرخ کر می گشت

قیاس کن که دلم را چه تیر عشق رسید****که پیش ناوک هجر تو جان سپر می گشت

صبور باش و بدین روز دل بنه سعدی****که روز اولم این روز در نظر می گشت

غزل 134: دلی که دید که پیرامن خطر می گشت
دلی که دید که پیرامن خطر می گشت****چو شمع زار و چو پروانه در به در می گشت

هزار گونه غم از چپ و راست دامنگیر****هنوز در تک و پوی غمی دگر می گشت

سرش مدام ز شور شراب عشق خراب****چو مست دایم از آن گرد شور و شر می گشت

چو بی دلان همه در کار عشق می آویخت****چو ابلهان همه از راه عقل بر می گشت

ز بخت بی ره و آیین و پا و سر می زیست****ز عشق بی دل و آرام و خواب و خور می گشت

هزار بارش از این پند بیشتر دادم****که گرد بیهده کم گرد و بیشتر می گشت

به هر طریق که باشد نصیحتش مکنید****که او به قول نصیحت کنان بتر می گشت

غزل 135: آن را که میسر نشود صبر و قناعت
آن را که میسر نشود صبر و قناعت****باید که ببندد کمر خدمت و طاعت

چون دوست گرفتی چه غم از دشمن خون خوار****گو بوق ملامت بزن و کوس شناعت

گر خود همه بیداد کند هیچ مگویید****تعذیب دلارام به از ذل شفاعت

از هر چه تو گویی به قناعت بشکیبم****امکان شکیب از تو محالست و قناعت

گر نسخه روی تو به بازار برآرند****نقاش ببندد در دکان صناعت

جان بر کف دست آمده تا روی تو بیند****خود شرم نمی آیدش از ننگ بضاعت

دریاب دمی صحبت یاری که دگربار****چون رفت نیاید به کمند آن دم و ساعت

انصاف نباشد که من خسته رنجور****پروانه او باشم و او شمع جماعت

لیکن چه توان کرد که قوت نتوان کرد****با گردش ایام به بازوی شجاعت

دل در هوست خون شد و جان در طلبت سوخت****با این همه سعدی خجل از ننگ بضاعت

غزل 136: ای دیدنت آسایش و خندیدنت آفت
ای دیدنت آسایش و خندیدنت آفت****گوی از همه خوبان بربودی به لطافت

ای صورت دیبای خطایی به نکویی****وی قطره باران بهاری به نظافت

هر ملک وجودی که به شوخی بگرفتی****سلطان خیالت بنشاندی به خلافت

ای سرو خرامان گذری از در رحمت****وی ماه درافشان نظری از ره رافت

گویند برو تا برود صحبتت از دل****ترسم هوسم بیش کند بعد مسافت

ای عقل نگفتم که تو در عشق نگنجی****در دولت خاقان نتوان کرد خلافت

با قد تو زیبا نبود سرو به نسبت****با روی تو نیکو نبود مه به اضافت

آن را که دلارام دهد وعده کشتن****باید که ز مرگش نبود هیچ مخافت

صد سفره دشمن بنهد طالب مقصود****باشد که یکی دوست بیاید به ضیافت

شمشیر ظرافت بود از دست عزیزان****درویش نباید که برنجد به ظرافت

سعدی چو گرفتار شدی تن به قضا ده****دریا در و مرجان بود و هول و

مخافت

غزل 137: کیست آن لعبت خندان که پری وار برفت
کیست آن لعبت خندان که پری وار برفت****که قرار از دل دیوانه به یک بار برفت

باد بوی گل رویش به گلستان آورد****آب گلزار بشد رونق عطار برفت

صورت یوسف نادیده صفت می کردیم****چون بدیدیم زبان سخن از کار برفت

بعد از این عیب و ملامت نکنم مستان را****که مرا در حق این طایفه انکار برفت

در سرم بود که هرگز ندهم دل به خیال****به سرت کز سر من آن همه پندار برفت

آخر این مور میان بسته افتان خیزان****چه خطا داشت که سرکوفته چون مار برفت

به خرابات چه حاجت که یکی مست شود****که به دیدار تو عقل از سر هشیار برفت

به نماز آمده محراب دو ابروی تو دید****دلش از دست ببردند و به زنار برفت

پیش تو مردن از آن به که پس از من گویند****نه به صدق آمده بود این که به آزار برفت

تو نه مرد گل بستان امیدی سعدی****که به پهلو نتوانی به سر خار برفت

غزل 138: عشق در دل ماند و یار از دست رفت
عشق در دل ماند و یار از دست رفت****دوستان دستی که کار از دست رفت

ای عجب گر من رسم در کام دل****کی رسم چون روزگار از دست رفت

بخت و رای و زور و زر بودم دریغ****کاندر این غم هر چهار از دست رفت

عشق و سودا و هوس در سر بماند****صبر و آرام و قرار از دست رفت

گر من از پای اندرآیم گو درآی****بهتر از من صد هزار از دست رفت

بیم جان کاین بار خونم می خورد****ور نه این دل چند بار از دست رفت

مرکب سودا جهانیدن چه سود****چون زمام اختیار از دست رفت

سعدیا با یار عشق آسان بود****عشق باز اکنون که یار از دست رفت

غزل 139: دلم از دست غمت دامن صحرا بگرفت
دلم از دست غمت دامن صحرا بگرفت****غمت از سر ننهم گر دلت از ما بگرفت

خال مشکین تو از بنده چرا در خط شد****مگر از دود دلم روی تو سودا بگرفت

دوش چون مشعله شوق تو بگرفت وجود****سایه ای در دلم انداخت که صد جا بگرفت

به دم سرد سحرگاهی من بازنشست****هر چراغی که زمین از دل صهبا بگرفت

الغیاث از من دل سوخته ای سنگین دل****در تو نگرفت که خون در دل خارا بگرفت

دل شوریده ما عالم اندیشه ماست****عالم از شوق تو در تاب که غوغا بگرفت

بربود انده تو صبرم و نیکو بربود****بگرفت انده تو جانم و زیبا بگرفت

دل سعدی همه ز ایام بلا پرهیزد****سر زلف تو ندانم به چه یارا بگرفت

غزل 140: چشمت چو تیغ غمزه خون خوار برگرفت
چشمت چو تیغ غمزه خون خوار برگرفت****با عقل و هوش خلق به پیکار برگرفت

عاشق ز سوز درد تو فریاد درنهاد****مؤمن ز دست عشق تو زنار برگرفت

عشقت بنای عقل به کلی خراب کرد****جورت در امید به یک بار برگرفت

شوری ز وصف روی تو در خانگه فتاد****صوفی طریق خانه خمار برگرفت

با هر که مشورت کنم از جور آن صنم****گوید ببایدت دل از این کار برگرفت

دل برتوانم از سر و جان برگرفت و چشم****نتوانم از مشاهده یار برگرفت

سعدی به خفیه خون جگر خورد بارها****این بار پرده از سر اسرار برگرفت

غزل 141: هر که دلارام دید از دلش آرام رفت
هر که دلارام دید از دلش آرام رفت****چشم ندارد خلاص هر که در این دام رفت

یاد تو می رفت و ما عاشق و بی دل بدیم****پرده برانداختی کار به اتمام رفت

ماه نتابد به روز چیست که در خانه تافت****سرو نروید به بام کیست که بر بام رفت

مشعله ای برفروخت پرتو خورشید عشق****خرمن خاصان بسوخت خانگه عام رفت

عارف مجموع را در پس دیوار صبر****طاقت صبرش نبود ننگ شد و نام رفت

گر به همه عمر خویش با تو برآرم دمی****حاصل عمر آن دمست باقی ایام رفت

هر که هوایی نپخت یا به فراقی نسوخت****آخر عمر از جهان چون برود خام رفت

ما قدم از سر کنیم در طلب دوستان****راه به جایی نبرد هر که به اقدام رفت

همت سعدی به عشق میل نکردی ولی****می چو فروشد به کام عقل به ناکام رفت

غزل 142: ای کسوت زیبایی بر قامت چالاکت
ای کسوت زیبایی بر قامت چالاکت****زیبا نتواند دید الا نظر پاکت

گر منزلتی دارم بر خاک درت میرم****باشد که گذر باشد یک روز بر آن خاکت

دانم که سرم روزی در پای تو خواهد شد****هم در تو گریزندم دست من و فتراکت

ای چشم خرد حیران در منظر مطبوعت****وی دست نظر کوتاه از دامن ادراکت

گفتم که نیاویزم با مار سر زلفت****بیچاره فروماندم پیش لب ضحاکت

مه روی بپوشاند خورشید خجل ماند****گر پرتو روی افتد بر طارم افلاکت

گر جمله ببخشایی فضلست بر اصحابت****ور جمله بسوزانی حکمست بر املاکت

خون همه کس ریزی از کس نبود بیمت****جرم همه کس بخشی از کس نبود باکت

چندان که جفا خواهی می کن که نمی گردد****غم گرد دل سعدی با یاد طربناکت

غزل 143: این که تو داری قیامتست نه قامت
این که تو داری قیامتست نه قامت****وین نه تبسم که معجزست و کرامت

هر که تماشای روی چون قمرت کرد****سینه سپر کرد پیش تیر ملامت

هر شب و روزی که بی تو می رود از عمر****بر نفسی می رود هزار ندامت

عمر نبود آن چه غافل از تو نشستم****باقی عمر ایستاده ام به غرامت

سرو خرامان چو قد معتدلت نیست****آن همه وصفش که می کنند به قامت

چشم مسافر که بر جمال تو افتاد****عزم رحیلش بدل شود به اقامت

اهل فریقین در تو خیره بمانند****گر بروی در حسابگاه قیامت

این همه سختی و نامرادی سعدی****چون تو پسندی سعادتست و سلامت

غزل 144: ای که رحمت می نیاید بر منت
ای که رحمت می نیاید بر منت****آفرین بر جان و رحمت بر تنت

قامتت گویم که دلبندست و خوب****یا سخن یا آمدن یا رفتنت

شرمش از روی تو باید آفتاب****کاندرآید بامداد از روزنت

حسن اندامت نمی گویم به شرح****خود حکایت می کند پیراهنت

ای که سر تا پایت از گل خرمنست****رحمتی کن بر گدای خرمنت

ماه رویا مهربانی پیشه کن****سیرتی چون صورت مستحسنت

ای جمال کعبه رویی باز کن****تا طوافی می کنم پیرامنت

دست گیر این پنج روزم در حیات****تا نگیرم در قیامت دامنت

عزم دارم کز دلت بیرون کنم****و اندرون جان بسازم مسکنت

درد دل با سنگ دل گفتن چه سود****باد سردی می دمم در آهنت

گفتم از جورت بریزم خون خویش****گفت خون خویشتن در گردنت

گفتم آتش درزنم آفاق را****گفت سعدی درنگیرد با منت

غزل 145: آفرین خدای بر جانت
آفرین خدای بر جانت****که چه شیرین لبست و دندانت

هر که را گم شدست یوسف دل****گو ببین در چه زنخدانت

فتنه در پارس بر نمی خیزد****مگر از چشم های فتانت

سرو اگر نیز آمدی و شدی****نرسیدی بگرد جولانت

شب تو روز دیگران باشد****کآفتابست در شبستانت

تا کی ای بوستان روحانی****گله از دست بوستانبانت

بلبلانیم یک نفس بگذار****تا بنالیم در گلستانت

گر هزارم جفا و جور کنی****دوست دارم هزار چندانت

آزمودیم زور بازوی صبر****و آبگینست پیش سندانت

تو وفا گر کنی و گر نکنی****ما به آخر بریم پیمانت

مژده از من ستان به شادی وصل****گر بمیرم به درد هجرانت

سعدیا زنده عارفی باشی****گر برآید در این طلب جانت

غزل 146: ای جان خردمندان گوی خم چوگانت
ای جان خردمندان گوی خم چوگانت****بیرون نرود گویی کافتاد به میدانت

روز همه سر برکرد از کوه و شب ما را****سر برنکند خورشید الا ز گریبانت

جان در تن مشتاقان از ذوق به رقص آید****چون باد بجنباند شاخی ز گلستانت

دیوار سرایت را نقاش نمی باید****تو زینت ایوانی نه صورت ایوانت

هر چند نمی سوزد بر من دل سنگینت****گویی دل من سنگیست در چاه زنخدانت

جان باختن آسانست اندر نظرت لیکن****این لاشه نمی بینم شایسته قربانت

با داغ تو رنجوری به کز نظرت دوری****پیش قدمت مردن خوشتر که به هجرانت

ای بادیه هجران تا عشق حرم باشد****عشاق نیندیشند از خار مغیلانت

دیگر نتوانستم از فتنه حذر کردن****زان گه که درافتادم با قامت فتانت

شاید که در این دنیا مرگش نبود هرگز****سعدی که تو جان دارد بل دوستتر از جانت

بسیار چو ذوالقرنین آفاق بگردیدست****این تشنه که می میرد بر چشمه حیوانت

غزل 147: جان و تنم ای دوست فدای تن و جانت
جان و تنم ای دوست فدای تن و جانت****مویی نفروشم به همه ملک جهانت

شیرینتر از این لب نشیندم که سخن گفت****تو خود شکری یا عسلست آب دهانت

یک روز عنایت کن و تیری به من انداز****باشد که تفرج بکنم دست و کمانت

گر راه بگردانی و گر روی بپوشی****من می نگرم گوشه چشم نگرانت

بر سرو نباشد رخ چون ماه منیرت****بر ماه نباشد قد چون سرو روانت

آخر چه بلایی تو که در وصف نیایی****بسیار بگفتیم و نکردیم بیانت

هر کس که ملامت کند از عشق تو ما را****معذور بدارند چو بینند عیانت

حیفست چنین روی نگارین که بپوشی****سودی به مساکین رسد آخر چه زیانت

بازآی که در دیده بماندست خیالت****بنشین که به خاطر بگرفتست نشانت

بسیار نباشد دلی از دست بدادن****از جان رمقی دارم و هم برخی جانت

دشنام کرم کردی و گفتی و شنیدم****خرم تن سعدی

که برآمد به زبانت

غزل 148: چو نیست راه برون آمدن ز میدانت
چو نیست راه برون آمدن ز میدانت****ضرورتست چو گوی احتمال چوگانت

به راستی که نخواهم بریدن از تو امید****به دوستی که نخواهم شکست پیمانت

گرم هلاک پسندی ورم بقا بخشی****به هر چه حکم کنی نافذست فرمانت

اگر تو عید همایون به عهد بازآیی****بخیلم ار نکنم خویشتن به قربانت

مه دوهفته ندارد فروغ چندانی****که آفتاب که می تابد از گریبانت

اگر نه سرو که طوبی برآمدی در باغ****خجل شدی چو بدیدی قد خرامانت

نظر به روی تو صاحب دلی نیندازد****که بی دلش نکند چشم های فتانت

غلام همت شنگولیان و رندانم****نه زاهدان که نظر می کنند پنهانت

بیا و گر همه بد کرده ای که نیکت باد****دعای نیکان از چشم بد نگهبانت

به خاک پات که گر سر فدا کند سعدی****مقصرست هنوز از ادای احسانت

غزل 149: چه لطیفست قبا بر تن چون سرو روانت
چه لطیفست قبا بر تن چون سرو روانت****آه اگر چون کمرم دست رسیدی به میانت

در دلم هیچ نیاید مگر اندیشه وصلت****تو نه آنی که دگر کس بنشیند به مکانت

گر تو خواهی که یکی را سخن تلخ بگویی****سخن تلخ نباشد چو برآید به دهانت

نه من انگشت نمایم به هواداری رویت****که تو انگشت نمایی و خلایق نگرانت

در اندیشه ببستم قلم وهم شکستم****که تو زیباتر از آنی که کنم وصف و بیانت

سرو را قامت خوبست و قمر را رخ زیبا****تو نه آنی و نه اینی که هم اینست و هم آنت

ای رقیب ار نگشایی در دلبند به رویم****این قدر بازنمایی که دعا گفت فلانت

من همه عمر بر آنم که دعاگوی تو باشم****گر تو خواهی که نباشم تن من برخی جانت

سعدیا چاره ثباتست و مدارا و تحمل****من که محتاج تو باشم ببرم بار گرانت

غزل 150: خوش می روی به تنها تن ها فدای جانت
خوش می روی به تنها تن ها فدای جانت****مدهوش می گذاری یاران مهربانت

آیینه ای طلب کن تا روی خود ببینی****وز حسن خود بماند انگشت در دهانت

قصد شکار داری یا اتفاق بستان****عزمی درست باید تا می کشد عنانت

ای گلبن خرامان با دوستان نگه کن****تا بگذرد نسیمی بر ما ز بوستانت

رخت سرای عقلم تاراج شوق کردی****ای دزد آشکارا می بینم از نهانت

هر دم کمند زلفت صیدی دگر بگیرد****پیکان غمزه در دل ز ابروی چون کمانت

دانی چرا نخفتم تو پادشاه حسنی****خفتن حرام باشد بر چشم پاسبانت

ما را نمی برازد با وصلت آشنایی****مرغی لبقتر از من باید هم آشیانت

من آب زندگانی بعد از تو می نخواهم****بگذار تا بمیرم بر خاک آستانت

من فتنه زمانم وان دوستان که داری****بی شک نگاه دارند از فتنه زمانت

سعدی چو دوست داری آزاد باش و ایمن****ور دشمنی بباشد با هر که در جهانت

غزل 151: گر جان طلبی فدای جانت
گر جان طلبی فدای جانت****سهلست جواب امتحانت

سوگند به جانت ار فروشم****یک موی به هر که در جهانت

با آن که تو مهر کس نداری****کس نیست که نیست مهربانت

وین سر که تو داری ای ستمکار****بس سر برود در آستانت

بس فتنه که در زمین به پا شد****از روی چو ماه آسمانت

من در تو رسم به جهد هیهات****کز باد سبق برد عنانت

بی یاد تو نیستم زمانی****تا یاد کنم دگر زمانت

کوته نظران کنند و حیفست****تشبیه به سرو بوستانت

و ابرو که تو داری ای پری زاد****در صید چه حاجت کمانت

گویی بدن ضعیف سعدی****نقشیست گرفته از میانت

گر واسطه سخن نبودی****در وهم نیامدی دهانت

شیرینتر از این سخن نباشد****الا دهن شکرفشانت

غزل 152: بیا که نوبت صلحست و دوستی و عنایت
بیا که نوبت صلحست و دوستی و عنایت****به شرط آن که نگوییم از آن چه رفت حکایت

بر این یکی شده بودم که گرد عشق نگردم****قضای عشق درآمد بدوخت چشم درایت

ملامت من مسکین کسی کند که نداند****که عشق تا به چه حدست و حسن تا به چه غایت

ز حرص من چه گشاید تو ره به خویشتنم ده****که چشم سعی ضعیفست بی چراغ هدایت

مرا به دست تو خوشتر هلاک جان گرامی****هزار باره که رفتن به دیگری به حمایت

جنایتی که بکردم اگر درست بباشد****فراق روی تو چندین بسست حد جنایت

به هیچ روی نشاید خلاف رای تو کردن****کجا برم گله از دست پادشاه ولایت

به هیچ صورتی اندرنباشد این همه معنی****به هیچ سورتی اندرنباشد این همه آیت

کمال حسن وجودت به وصف راست نیاید****مگر هم آینه گوید چنان که هست حکایت

مرا سخن به نهایت رسید و فکر به پایان****هنوز وصف جمالت نمی رسد به نهایت

فراقنامه سعدی به هیچ گوش نیامد****که دردی از سخنانش در او نکرد سرایت

غزل 153: سر تسلیم نهادیم به حکم و رایت
سر تسلیم نهادیم به حکم و رایت****تا چه اندیشه کند رای جهان آرایت

تو به هر جا که فرود آمدی و خیمه زدی****کس دیگر نتواند که بگیرد جایت

همچو مستسقی بر چشمه نوشین زلال****سیر نتوان شدن از دیدن مهرافزایت

روزگاریست که سودای تو در سر دارم****مگرم سر برود تا برود سودایت

قدر آن خاک ندارم که بر او می گذری****که به هر وقت همی بوسه دهد بر پایت

دوستان عیب کنندم که نبودی هشیار****تا فرورفت به گل پای جهان پیمایت

چشم در سر به چه کار آید و جان در تن شخص****گر تأمل نکند صورت جان آسایت

دیگری نیست که مهر تو در او شاید بست****هم در آیینه توان دید مگر همتایت

روز آنست

که مردم ره صحرا گیرند****خیز تا سرو بماند خجل از بالایت

دوش در واقعه دیدم که نگارین می گفت****سعدیا گوش مکن بر سخن اعدایت

عاشق صادق دیدار من آن گه باشی****که به دنیا و به عقبی نبود پروایت

طالب آنست که از شیر نگرداند روی****یا نباید که به شمشیر بگردد رایت

حرف د
غزل 154: جان من جان من فدای تو باد
جان من جان من فدای تو باد****هیچت از دوستان نیاید یاد

می روی و التفات می نکنی****سرو هرگز چنین نرفت آزاد

آفرین خدای بر پدری****که تو پرورد و مادری که تو زاد

بخت نیکت به منتهای امید****برساناد و چشم بد مرساد

تا چه کرد آن که نقش روی تو بست****که در فتنه بر جهان بگشاد

من بگیرم عنان شه روزی****گویم از دست خوبرویان داد

تو بدین چشم مست و پیشانی****دل ما بازپس نخواهی داد

عقل با عشق بر نمی آید****جور مزدور می برد استاد

آن که هرگز بر آستانه عشق****پای ننهاده بود سر بنهاد

روی در خاک رفت و سر نه عجب****که رود هم در این هوس بر باد

مرغ وحشی که می رمید از قید****با همه زیرکی به دام افتاد

همه از دست غیر ناله کنند****سعدی از دست خویشتن فریاد

روی گفتم که در جهان بنهم****گردم از قید بندگی آزاد

که نه بیرون پارس منزل هست****شام و رومست و بصره و بغداد

دست از دامنم نمی دارد****خاک شیراز و آب رکن آباد

غزل 155: زان گه که بر آن صورت خوبم نظر افتاد
زان گه که بر آن صورت خوبم نظر افتاد****از صورت بی طاقتیم پرده برافتاد

گفتیم که عقل از همه کاری به درآید****بیچاره فروماند چو عشقش به سر افتاد

شمشیر کشیدست نظر بر سر مردم****چون پای بدارم که ز دستم سپر افتاد

در سوخته پنهان نتوان داشتن آتش****ما هیچ نگفتیم و حکایت به درافتاد

با هر که خبر گفتم از اوصاف جمیلش****مشتاق چنان شد که چو من بی خبر افتاد

هان تا لب شیرین نستاند دلت از دست****کان کز غم او کوه گرفت از کمر افتاد

صاحب نظران این نفس گرم چو آتش****دانند که در خرمن من بیشتر افتاد

نیکم نظر افتاد بر آن منظر مطبوع****کاول نظرم هر چه وجود از نظر افتاد

سعدی نه حریف غم او بود ولیکن****با رستم

دستان بزند هر که درافتاد

غزل 156: فرهاد را چو بر رخ شیرین نظر فتاد
فرهاد را چو بر رخ شیرین نظر فتاد****دودش به سر درآمد و از پای درفتاد

مجنون ز جام طلعت لیلی چو مست شد****فارغ ز مادر و پدر و سیم و زر فتاد

رامین چو اختیار غم عشق ویس کرد****یک بارگی جدا ز کلاه و کمر فتاد

وامق چو کارش از غم عذرا به جان رسید****کارش مدام با غم و آه سحر فتاد

زین گونه صد هزار کس از پیر و از جوان****مست از شراب عشق چو من بی خبر فتاد

بسیار کس شدند اسیر کمند عشق****تنها نه از برای من این شور و شر فتاد

روزی به دلبری نظری کرد چشم من****زان یک نظر مرا دو جهان از نظر فتاد

عشق آمد آن چنان به دلم درزد آتشی****کز وی هزار سوز مرا در جگر فتاد

بر من مگیر اگر شدم آشفته دل ز عشق****مانند این بسی ز قضا و قدر فتاد

سعدی ز خلق چند نهان راز دل کنی****چون ماجرای عشق تو یک یک به درفتاد

غزل 157: پیش رویت قمر نمی تابد
پیش رویت قمر نمی تابد****خور ز حکم تو سر نمی تابد

آتش اندر درون شب بنشست****که تنورم مگر نمی تابد

بار عشقت کجا کشد دل من****که قضا و قدر نمی تابد

ناوک غمزه بر دل سعدی****مزن ای جان چو بر نمی تابد

غزل 158: مویت رها مکن که چنین بر هم اوفتد
مویت رها مکن که چنین بر هم اوفتد****کآشوب حسن روی تو در عالم اوفتد

گر در خیال خلق پری وار بگذری****فریاد در نهاد بنی آدم اوفتد

افتاده تو شد دلم ای دوست دست گیر****در پای مفکنش که چنین دل کم اوفتد

در رویت آن که تیغ نظر می کشد به جهل****مانند من به تیر بلا محکم اوفتد

مشکن دلم که حقه راز نهان توست****ترسم که راز در کف نامحرم اوفتد

وقتست اگر بیایی و لب بر لبم نهی****چندم به جست و جوی تو دم بر دم اوفتد

سعدی صبور باش بر این ریش دردناک****باشد که اتفاق یکی مرهم اوفتد

غزل 159: نه آن شبست که کس در میان ما گنجد
نه آن شبست که کس در میان ما گنجد****به خاک پایت اگر ذره در هوا گنجد

کلاه ناز و تکبر بنه کمر بگشای****که چون تو سرو ندیدم که در قبا گنجد

ز من حکایت هجران مپرس در شب وصل****عتاب کیست که در خلوت رضا گنجد

مرا شکر منه و گل مریز در مجلس****میان خسرو و شیرین شکر کجا گنجد

چو شور عشق درآمد قرار عقل نماند****درون مملکتی چون دو پادشا گنجد

نماند در سر سعدی ز بانگ رود و سرود****مجال آن که دگر پند پارسا گنجد

غزل 160: حدیث عشق به طومار در نمی گنجد
حدیث عشق به طومار در نمی گنجد****بیان دوست به گفتار در نمی گنجد

سماع انس که دیوانگان از آن مستند****به سمع مردم هشیار در نمی گنجد

میسرت نشود عاشقی و مستوری****ورع به خانه خمار در نمی گنجد

چنان فراخ نشستست یار در دل تنگ****که بیش زحمت اغیار در نمی گنجد

تو را چنان که تویی من صفت ندانم کرد****که عرض جامه به بازار در نمی گنجد

دگر به صورت هیچ آفریده دل ندهم****که با تو صورت دیوار در نمی گنجد

خبر که می دهد امشب رقیب مسکین را****که سگ به زاویه غار در نمی گنجد

چو گل به بار بود همنشین خار بود****چو در کنار بود خار در نمی گنجد

چنان ارادت و شوقست در میان دو دوست****که سعی دشمن خون خوار در نمی گنجد

به چشم دل نظرت می کنم که دیده سر****ز برق شعله دیدار در نمی گنجد

ز دوستان که تو را هست جای سعدی نیست****گدا میان خریدار در نمی گنجد

غزل 161: کس این کند که ز یار و دیار برگردد
کس این کند که ز یار و دیار برگردد****کند هرآینه چون روزگار برگردد

تنکدلی که نیارد کشید زحمت گل****ملامتش نکنند ار ز خار برگردد

به جنگ خصم کسی کز حیل فروماند****ضرورتست که بیچاره وار برگردد

به آب تیغ اجل تشنست مرغ دلم****که نیم کشته به خون چند بار برگردد

به زیر سنگ حوادث کسی چه چاره کند****جز این قدر که به پهلو چو مار برگردد

دلم نماند پس این خون چیست هر ساعت****که در دو دیده یاقوت بار برگردد

گر از دیار به وحشت ملول شد سعدی****گمان مبر که به معنی ز یار برگردد

غزل 162: طرفه می دارند یاران صبر من بر داغ و درد
طرفه می دارند یاران صبر من بر داغ و درد****داغ و دردی کز تو باشد خوشترست از باغ ورد

دوستانت را که داغ مهربانی دل بسوخت****گر به دوزخ بگذرانی آتشی بینند سرد

حاکمی گر عدل خواهی کرد با ما یا ستم****بنده ایم ار صلح خواهی جست با ما یا نبرد

عقل را با عشق خوبان طاقت سرپنجه نیست****با قضای آسمانی برنتابد جهد مرد

عافیت می بایدت چشم از نکورویان بدوز****عشق می ورزی بساط نیک نامی درنورد

زهره مردان نداری چون زنان در خانه باش****ور به میدان می روی از تیرباران برمگرد

حمل رعنایی مکن بر گریه صاحب سماع****اهل دل داند که تا زخمی نخورد آهی نکرد

هیچ کس را بر من از یاران مجلس دل نسوخت****شمع می بینم که اشکش می رود بر روی زرد

با شکایت ها که دارم از زمستان فراق****گر بهاری باز باشد لیس بعد الورد برد

هر که را دردی چو سعدی می گدازد گو منال****چون دلارامش طبیبی می کند داروست درد

غزل 163: هر که می با تو خورد عربده کرد
هر که می با تو خورد عربده کرد****هر که روی تو دید عشق آورد

زهر اگر در مذاق من ریزی****با تو همچون شکر بشاید خورد

آفرین خدای بر پدری****که تو فرزند نازنین پرورد

لایق خدمت تو نیست بساط****روی باید در این قدم گسترد

خواستم گفت خاک پای توام****عقلم اندر زمان نصیحت کرد

گفت در راه دوست خاک مباش****نه که بر دامنش نشیند گرد

دشمنان در مخالفت گرمند****و آتش ما بدین نگردد سرد

مرد عشق ار ز پیش تیر بلا****روی درهم کشد مخوانش مرد

هر که را برگ بی مرادی نیست****گو برو گرد کوی عشق مگرد

سعدیا صاف وصل اگر ندهند****ما و دردی کشان مجلس درد

غزل 164: دیدار یار غایب دانی چه ذوق دارد
دیدار یار غایب دانی چه ذوق دارد****ابری که در بیابان بر تشنه ای ببارد

ای بوی آشنایی دانستم از کجایی****پیغام وصل جانان پیوند روح دارد

سودای عشق پختن عقلم نمی پسندد****فرمان عقل بردن عشقم نمی گذارد

باشد که خود به رحمت یاد آورند ما را****ور نه کدام قاصد پیغام ما گذارد

هم عارفان عاشق دانند حال مسکین****گر عارفی بنالد یا عاشقی بزارد

زهرم چو نوشدارو از دست یار شیرین****بر دل خوشست نوشم بی او نمی گوارد

پایی که برنیارد روزی به سنگ عشقی****گوییم جان ندارد یا دل نمی سپارد

مشغول عشق جانان گر عاشقیست صادق****در روز تیرباران باید که سر نخارد

بی حاصلست یارا اوقات زندگانی****الا دمی که یاری با همدمی برآرد

دانی چرا نشیند سعدی به کنج خلوت****کز دست خوبرویان بیرون شدن نیارد

غزل 165: که می رود به شفاعت که دوست بازآرد
که می رود به شفاعت که دوست بازآرد****که عیش خلوت بی او کدورتی دارد

که را مجال سخن گفتنست به حضرت او****مگر نسیم صبا کاین پیام بگذارد

ستیزه بردن با دوستان همین مثلست****که تشنه چشمه حیوان به گل بینبارد

مرا که گفت دل از یار مهربان بردار****به اعتماد صبوری که شوق نگذارد

که گفت هر چه ببینی ز خاطرت برود****مرا تمام یقین شد که سهو پندارد

حرام باد بر آن کس نشست با معشوق****که از سر همه برخاستن نمی یارد

درست ناید از آن مدعی حقیقت عشق****که در مواجهه تیغش زنند و سر خارد

به کام دشمنم ای دوست این چنین مگذار****کس این کند که دل دوستان بیازارد

بیا که در قدمت اوفتم و گر بکشی****نمیرد آن که به دست تو روح بسپارد

حکایت شب هجران که بازداند گفت****مگر کسی که چو سعدی ستاره بشمارد

غزل 166: هر که چیزی دوست دارد جان و دل بر وی گمارد
هر که چیزی دوست دارد جان و دل بر وی گمارد****هر که محرابش تو باشی سر ز خلوت برنیارد

روزی اندر خاکت افتم ور به بادم می رود سر****کان که در پای تو میرد جان به شیرینی سپارد

من نه آن صورت پرستم کز تمنای تو مستم****هوش من دانی که بردست آن که صورت می نگارد

عمر گویندم که ضایع می کنی با خوبرویان****وان که منظوری ندارد عمر ضایع می گذارد

هر که می ورزد درختی در سرابستان معنی****بیخش اندر دل نشاند تخمش اندر جان بکارد

عشق و مستوری نباشد پای گو در دامن آور****کز گریبان ملامت سر برآوردن نیارد

گر من از عهدت بگردم ناجوانمردم نه مردم****عاشق صادق نباشد کز ملامت سر بخارد

باغ می خواهم که روزی سرو بالایت ببیند****تا گلت در پا بریزد و ارغوان بر سر ببارد

آن چه رفتارست و قامت وان چه گفتار و قیامت****چند خواهی گفت سعدی طیبات

آخر ندارد

غزل 167: گر از جفای تو روزی دلم بیازارد
گر از جفای تو روزی دلم بیازارد****کمند شوق کشانم به صلح بازآرد

ز درد عشق تو دوشم امید صبح نبود****اسیر عشق چه تاب شب دراز آرد

دلی عجب نبود گر بسوخت کآتش تیز****چه جای موم که پولاد در گداز آرد

تویی که گر بخرامد درخت قامت تو****ز رشک سرو روان را به اهتزاز آرد

دگر به روی خود از خلق در بخواهم بست****مگر کسی ز توام مژده ای فرازآرد

اگر قبول کنی سر نهیم بر قدمت****چو بت پرست که در پیش بت نماز آرد

یکی به سمع رضا گوش دل به سعدی دار****که سوز عشق سخن های دلنواز آرد

غزل 168: کس این کند که دل از یار خویش بردارد
کس این کند که دل از یار خویش بردارد****مگر کسی که دل از سنگ سختتر دارد

که گفت من خبری دارم از حقیقت عشق****دروغ گفت گر از خویشتن خبر دارد

اگر نظر به دو عالم کند حرامش باد****که از صفای درون با یکی نظر دارد

هلاک ما به بیابان عشق خواهد بود****کجاست مرد که با ما سر سفر دارد

گر از مقابله شیر آید از عقب شمشیر****نه عاشقست که اندیشه از خطر دارد

و گر بهشت مصور کنند عارف را****به غیر دوست نشاید که دیده بردارد

از آن متاع که در پای دوستان ریزند****مرا سریست ندانم که او چه سر دارد

دریغ پای که بر خاک می نهد معشوق****چرا نه بر سر و بر چشم ما گذر دارد

عوام عیب کنندم که عاشقی همه عمر****کدام عیب که سعدی خود این هنر دارد

نظر به روی تو انداختن حرامش باد****که جز تو در همه عالم کسی دگر دارد

غزل 169: تو را ز حال پریشان ما چه غم دارد
تو را ز حال پریشان ما چه غم دارد****اگر چراغ بمیرد صبا چه غم دارد

تو را که هر چه مرادست می رود از پیش****ز بی مرادی امثال ما چه غم دارد

تو پادشاهی گر چشم پاسبانان همه شب****به خواب درنرود پادشا چه غم دارد

خطاست این که دل دوستان بیازاری****ولیک قاتل عمد از خطا چه غم دارد

امیر خوبان آخر گدای خیل توایم****جواب ده که امیر از گدا چه غم دارد

بکی العذول علی ماجری لا جفانی****رفیق غافل از این ماجرا چه غم دارد

هزار دشمن اگر در قفاست عارف را****چو روی خوب تو دید از قفا چه غم دارد

قضا به تلخی و شیرینی ای پسر رفتست****تو گر ترش بنشینی قضا چه غم دارد

بلای عشق عظیمست لاابالی را****چو دل به مرگ نهاد از بلا

چه غم دارد

جفا و هر چه توانی بکن که سعدی را****که ترک خویش گرفت از جفا چه غم دارد

غزل 170: غلام آن سبک روحم که با من سر گران دارد
غلام آن سبک روحم که با من سر گران دارد****جوابش تلخ و پنداری شکر زیر زبان دارد

مرا گر دوستی با او به دوزخ می برد شاید****به نقد اندر بهشتست آن که یاری مهربان دارد

کسی را کاختیاری هست و محبوبی و مشروبی****مراد از بخت و حظ از عمر و مقصود از جهان دارد

برون از خوردن و خفتن حیاتی هست مردم را****به جانان زندگانی کن بهایم نیز جان دارد

محبت با کسی دارم کز او باخود نمی آیم****چو بلبل کز نشاط گل فراغ از آشیان دارد

نه مردی گر به شمشیر از جفای دوست برگردی****دهل را کاندرون بادست ز انگشتی فغان دارد

به تشویش قیامت در که یار از یار بگریزد****محب از خاک برخیزد محبت همچنان دارد

خوش آمد باد نوروزی به صبح از باغ پیروزی****به بوی دوستان ماند نه بوی بوستان دارد

یکی سر بر کنار یار و خواب صبح مستولی****چه غم دارد ز مسکینی که سر بر آستان دارد

چو سعدی عشق تنها باز و راحت بین و آسایش****به تنها ملک می راند که منظوری نهان دارد

غزل 171: مگر نسیم سحر بوی یار من دارد
مگر نسیم سحر بوی یار من دارد****که راحت دل امیدوار من دارد

به پای سرو درافتاده اند لاله و گل****مگر شمایل قد نگار من دارد

نشان راه سلامت ز من مپرس که عشق****زمام خاطر بی اختیار من دارد

گلا و تازه بهارا تویی که عارض تو****طراوت گل و بوی بهار من دارد

دگر سر من و بالین عافیت هیهات****بدین هوس که سر خاکسار من دارد

به هرزه در سر او روزگار کردم و او****فراغت از من و از روزگار من دارد

مگر به درد دلی بازمانده ام یا رب****کدام دامن همت غبار من دارد

به زیر بار تو سعدی چو خر به گل درماند****دلت نسوزد که بیچاره

بار من دارد

غزل 172: هر آن ناظر که منظوری ندارد
هر آن ناظر که منظوری ندارد****چراغ دولتش نوری ندارد

چه کار اندر بهشت آن مدعی را****که میل امروز با حوری ندارد

چه ذوق از ذکر پیدا آید آن را****که پنهان شوق مذکوری ندارد

میان عارفان صاحب نظر نیست****که خاطر پیش منظوری ندارد

اگر سیمرغی اندر دام زلفی****بماند تاب عصفوری ندارد

طبیب ما یکی نامهربانست****که گویی هیچ رنجوری ندارد

ولیکن چون عسل بشناخت سعدی****فغان از دست زنبوری ندارد

غزل 173: آن که بر نسترن از غالیه خالی دارد
آن که بر نسترن از غالیه خالی دارد****الحق آراسته خلقی و جمالی دارد

درد دل پیش که گویم که بجز باد صبا****کس ندانم که در آن کوی مجالی دارد

دل چنین سخت نباشد که یکی بر سر راه****تشنه می میرد و شخص آب زلالی دارد

زندگانی نتوان گفت و حیاتی که مراست****زنده آنست که با دوست وصالی دارد

من به دیدار تو مشتاقم و از غیر ملول****گر تو را از من و از غیر ملالی دارد

مرغ بر بام تو ره دارد و من بر سر کوی****حبذا مرغ که آخر پر و بالی دارد

غم دل با تو نگویم که نداری غم دل****با کسی حال توان گفت که حالی دارد

طالب وصل تو چون مفلس و اندیشه گنج****حاصل آنست که سودای محالی دارد

عاقبت سر به بیابان بنهد چون سعدی****هر که در سر هوس چون تو غزالی دارد

غزل 174: آن شکرخنده که پرنوش دهانی دارد
آن شکرخنده که پرنوش دهانی دارد****نه دل من که دل خلق جهانی دارد

به تماشای درخت چمنش حاجت نیست****هر که در خانه چنو سرو روانی دارد

کافران از بت بی جان چه تمتع دارند****باری آن بت بپرستند که جانی دارد

ابرویش خم به کمان ماند و قد راست به تیر****کس ندیدم که چنین تیر و کمانی دارد

علت آنست که وقتی سخنی می گوید****ور نه معلوم نبودی که دهانی دارد

حجت آنست که وقتی کمری می بندد****ور نه مفهوم نگشتی که میانی دارد

ای که گفتی مرو اندر پی خون خواره خویش****با کسی گوی که در دست عنانی دارد

عشق داغیست که تا مرگ نیاید نرود****هر که بر چهره از این داغ نشانی دارد

سعدیا کشتی از این موج به در نتوان برد****که نه بحریست محبت که کرانی دارد

غزل 175: بازت ندانم از سر پیمان ما که برد
بازت ندانم از سر پیمان ما که برد****باز از نگین عهد تو نقش وفا که برد

چندین وفا که کرد چو من در هوای تو****وان گه ز دست هجر تو چندین جفا که برد

بگریست چشم ابر بر احوال زار من****جز آه من به گوش وی این ماجرا که برد

گفتم لب تو را که دل من تو برده ای****گفتا کدام دل چه نشان کی کجا که برد

سودا مپز که آتش غم در دل تو نیست****ما را غم تو برد به سودا تو را که برد

توفیق عشق روی تو گنجیست تا که یافت****باز اتفاق وصل تو گوییست تا که برد

جز چشم تو که فتنه قتال عالمست****صد شیخ و زاهد از سر راه خدا که برد

سعدی نه مرد بازی شطرنج عشق توست****دستی به کام دل ز سپهر دغا که برد

غزل 176: آن کیست کاندر رفتنش صبر از دل ما می برد
آن کیست کاندر رفتنش صبر از دل ما می برد****ترک از خراسان آمدست از پارس یغما می برد

شیراز مشکین می کند چون ناف آهوی ختن****گر باد نوروز از سرش بویی به صحرا می برد

من پاس دارم تا به روز امشب به جای پاسبان****کان چشم خواب آلوده خواب از دیده ما می برد

برتاس در بر می کنم یک لحظه بی اندام او****چون خارپشتم گوییا سوزن در اعضا می برد

بسیار می گفتم که دل با کس نپیوندم ولی****دیدار خوبان اختیار از دست دانا می برد

دل برد و تن درداده ام ور می کشد استاده ام****کآخر نداند بیش از این یا می کشد یا می برد

چون حلقه در گوشم کند هر روز لطفش وعده ای****دیگر چو شب نزدیک شد چون زلف در پا می برد

حاجت به ترکی نیستش تا در کمند آرد دلی****من خود به رغبت در کمند افتاده ام تا می برد

هر کو نصیحت می کند در روزگار حسن او****دیوانگان عشق

را دیگر به سودا می برد

وصفش نداند کرد کس دریای شیرینست و بس****سعدی که شوخی می کند گوهر به دریا می برد

غزل 177: هر گه که بر من آن بت عیار بگذرد
هر گه که بر من آن بت عیار بگذرد****صد کاروان عالم اسرار بگذرد

مست شراب و خواب و جوانی و شاهدی****هر لحظه پیش مردم هشیار بگذرد

هر گه که بگذرد بکشد دوستان خویش****وین دوست منتظر که دگربار بگذرد

گفتم به گوشه ای بنشینم چو عاقلان****دیوانه ام کند چو پری وار بگذرد

گفتم دری ز خلق ببندم به روی خویش****دردیست در دلم که ز دیوار بگذرد

بازار حسن جمله خوبان شکسته ای****ره نیست کز تو هیچ خریدار بگذرد

غایب مشو که عمر گران مایه ضایعست****الا دمی که در نظر یار بگذرد

آسایشست رنج کشیدن به بوی آنک****روزی طبیب بر سر بیمار بگذرد

ترسم که مست و عاشق و بی دل شود چو ما****گر محتسب به خانه خمار بگذرد

سعدی به خویشتن نتوان رفت سوی دوست****کان جا طریق نیست که اغیار بگذرد

غزل 178: کیست آن فتنه که با تیر و کمان می گذرد
کیست آن فتنه که با تیر و کمان می گذرد****وان چه تیرست که در جوشن جان می گذرد

آن نه شخصی که جهانیست پر از لطف و کمال****عمر ضایع مکن ای دل که جهان می گذرد

آشکارا نپسندد دگر آن روی چو ماه****گر بداند که چه بر خلق نهان می گذرد

آخر ای نادره دور زمان از سر لطف****بر ما آی زمانی که زمان می گذرد

صورت روی تو ای ماه دلارای چنانک****صورت حال من از شرح و بیان می گذرد

تا دگر باد صبایی به چمن بازآید****عمر می بینم و چون برق یمان می گذرد

آتشی در دل سعدی به محبت زده ای****دود آنست که وقتی به زبان می گذرد

غزل 179: کیست آن ماه منور که چنین می گذرد
کیست آن ماه منور که چنین می گذرد****تشنه جان می دهد و ماء معین می گذرد

سرو اگر نیز تحول کند از جای به جای****نتوان گفت که زیباتر از این می گذرد

حور عین می گذرد در نظر سوختگان****یا مه چارده یا لعبت چین می گذرد

کام از او کس نگرفتست مگر باد بهار****که بر آن زلف و بناگوش و جبین می گذرد

مردم زیر زمین رفتن او پندارند****کآفتابست که بر اوج برین می گذرد

پای گو بر سر عاشق نه و بر دیده دوست****حیف باشد که چنین کس به زمین می گذرد

هر که در شهر دلی دارد و دینی دارد****گو حذر کن که هلاک دل و دین می گذرد

از خیال آمدن و رفتنش اندر دل و چشم****با گمان افتم و گر خود به یقین می گذرد

گر کند روی به ما یا نکند حکم او راست****پادشاهیست که بر ملک یمین می گذرد

سعدیا گوشه نشینی کن و شاهدبازی****شاهد آنست که بر گوشه نشین می گذرد

غزل 180: انصاف نبود آن رخ دلبند نهان کرد
انصاف نبود آن رخ دلبند نهان کرد****زیرا که نه روییست کز او صبر توان کرد

امروز یقین شد که تو محبوب خدایی****کز عالم جان این همه دل با تو روان کرد

مشتاق تو را کی بود آرام و صبوری****هرگز نشنیدم که کسی صبر ز جان کرد

تا کوه گرفتم ز فراقت مژه ای آب****چندان بچکانید که بر سنگ نشان کرد

زنهار که از دمدمه کوس رحیلت****چون رایت منصور چه دل ها خفقان کرد

باران به بساط اول این سال ببارید****ابر این همه تأخیر که کرد از پی آن کرد

تا در نظرت باد صبا عذر بخواهد****هر جور که بر طرف چمن باد خزان کرد

گل مژده بازآمدنت در چمن انداخت****سلطان صبا پرزر مصریش دهان کرد

از دامن که تا به در شهر بساطی****از سبزه بگسترد و بر او لاله

فشان کرد

شاید که زمین حله بپوشد که چو سعدی****پیرانه سرش دولت روی تو جوان کرد

غزل 181: باد آمد و بوی عنبر آورد
باد آمد و بوی عنبر آورد****بادام شکوفه بر سر آورد

شاخ گل از اضطراب بلبل****با آن همه خار سر درآورد

تا پای مبارکش ببوسم****قاصد که پیام دلبر آورد

ما نامه بدو سپرده بودیم****او نافه مشک اذفر آورد

هرگز نشنیده ام که بادی****بوی گلی از تو خوشتر آورد

کس مثل تو خوبروی فرزند****نشنید که هیچ مادر آورد

بیچاره کسی که در فراقت****روزی به نماز دیگر آورد

سعدی دل روشنت صدف وار****هر قطره که خورد گوهر آورد

شیرینی دختران طبعت****شور از متمیزان برآورد

شاید که کند به زنده در گور****در عهد تو هر که دختر آورد

غزل 182: زنده شود هر که پیش دوست بمیرد
زنده شود هر که پیش دوست بمیرد****مرده دلست آن که هیچ دوست نگیرد

هر که ز ذوقش درون سینه صفاییست****شمع دلش را ز شاهدی نگزیرد

طالب عشقی دلی چو موم به دست آر****سنگ سیه صورت نگین نپذیرد

صورت سنگین دلی کشنده سعدیست****هر که بدین صورتش کشند نمیرد

غزل 183: کدام چاره سگالم که با تو درگیرد
کدام چاره سگالم که با تو درگیرد****کجا روم که دل من دل از تو برگیرد

ز چشم خلق فتادم هنوز و ممکن نیست****که چشم شوخ من از عاشقی حذر گیرد

دل ضعیف مرا نیست زور بازوی آن****که پیش تیر غمت صابری سپر گیرد

چو تلخ عیشی من بشنوی به خنده درآی****که گر به خنده درآیی جهان شکر گیرد

به خسته برگذری صحتش فرازآید****به مرده درنگری زندگی ز سر گیرد

ز سوزناکی گفتار من قلم بگریست****که در نی آتش سوزنده زودتر گیرد

دو چشم مست تو شهری به غمزه ای ببرند****کرشمه تو جهانی به یک نظر گیرد

گر از جفای تو در کنج خانه بنشینم****خیالت از در و بامم به عنف درگیرد

مکن که روز جمالت سر آید ار سعدی****شبی به دست دعا دامن سحر گیرد

غزل 184: دلم دل از هوس یار بر نمی گیرد
دلم دل از هوس یار بر نمی گیرد****طریق مردم هشیار بر نمی گیرد

بلای عشق خدایا ز جان ما برگیر****که جان من دل از این کار بر نمی گیرد

همی گدازم و می سازم و شکیباییست****که پرده از سر اسرار بر نمی گیرد

وجود خسته من زیر بار جور فلک****جفای یار به سربار بر نمی گیرد

رواست گر نکند یار دعوی یاری****چو بار غم ز دل یار بر نمی گیرد

چه باشد ار به وفا دست گیردم یک بار****گرم ز دست به یک بار بر نمی گیرد

بسوخت سعدی در دوزخ فراق و هنوز****طمع از وعده دیدار بر نمی گیرد

غزل 185: کسی به عیب من از خویشتن نپردازد
کسی به عیب من از خویشتن نپردازد****که هر که می نگرم با تو عشق می بازد

فرشته ای تو بدین روشنی نه آدمیی****نه آدمیست که بر تو نظر نیندازد

نه آدمی که اگر آهنین بود شخصی****در آفتاب جمالت چو موم بگدازد

چنین پسر که تویی راحت روان پدر****سزد که مادر گیتی به روی او نازد

کمان چفته ابرو کشیده تا بن گوش****چو لشکری که به دنبال صید می تازد

کدام گل که به روی تو ماند اندر باغ****کدام سرو که با قامتت سر افرازد

درخت میوه مقصود از آن بلندترست****که دست قدرت کوتاه ما بر او یازد

مسلمش نبود عشق یار آتشروی****مگر کسی که چو پروانه سوزد و سازد

مده به دست فراقم پس از وصال چو چنگ****که مطربش بزند بعد از آن که بنوازد

خلاف عهد تو هرگز نیاید از سعدی****دلی که از تو بپرداخت با که پردازد

غزل 186: بگذشت و باز آتش در خرمن سکون زد
بگذشت و باز آتش در خرمن سکون زد****دریای آتشینم در دیده موج خون زد

خود کرده بود غارت عشقش حوالی دل****بازم به یک شبیخون بر ملک اندرون زد

دیدار دلفروزش در پایم ارغوان ریخت****گفتار جان فزایش در گوشم ارغنون زد

دیوانگان خود را می بست در سلاسل****هر جا که عاقلی بود این جا دم از جنون زد

یا رب دلی که در وی پروای خود نگنجد****دست محبت آن جا خرگاه عشق چون زد

غلغل فکند روحم در گلشن ملایک****هر گه که سنگ آهی بر طاق آبگون زد

سعدی ز خود برون شو گر مرد راه عشقی****کان کس رسید در وی کز خود قدم برون زد

غزل 187: هشیار کسی باید کز عشق بپرهیزد
هشیار کسی باید کز عشق بپرهیزد****وین طبع که من دارم با عقل نیامیزد

آن کس که دلی دارد آراسته معنی****گر هر دو جهان باشد در پای یکی ریزد

گر سیل عقاب آید شوریده نیندیشد****ور تیر بلا بارد دیوانه نپرهیزد

آخر نه منم تنها در بادیه سودا****عشق لب شیرینت بس شور برانگیزد

بی بخت چه فن سازم تا برخورم از وصلت****بی مایه زبون باشد هر چند که بستیزد

فضلست اگرم خوانی عدلست اگرم رانی****قدر تو نداند آن کز زجر تو بگریزد

تا دل به تو پیوستم راه همه دربستم****جایی که تو بنشینی بس فتنه که برخیزد

سعدی نظر از رویت کوته نکند هرگز****ور روی بگردانی در دامنت آویزد

غزل 188: به حدیث درنیایی که لبت شکر نریزد
به حدیث درنیایی که لبت شکر نریزد****نچمی که شاخ طوبی به ستیزه برنریزد

هوس تو هیچ طبعی نپزد که سر نبازد****ز پی تو هیچ مرغی نپرد که پر نریزد

دلم از غمت زمانی نتواند ار ننالد****مژه یک دم آب حسرت نشکیبد ار نریزد

که نه من ز دست خوبان نبرم به عاقبت جان****تو مرا بکش که خونم ز تو خوبتر نریزد

دررست لفظ سعدی ز فراز بحر معنی****چه کند به دامنی در که به دوست برنریزد

غزل 189: آه اگر دست دل من به تمنا نرسد
آه اگر دست دل من به تمنا نرسد****یا دل از چنبر عشق تو به من وانرسد

غم هجران به سویتتر از این قسمت کن****کاین همه درد به جان من تنها نرسد

سروبالای منا گر به چمن برگذری****سرو بالای تو را سرو به بالا نرسد

چون تویی را چو منی در نظر آید هیهات****که قیامت رسد این رشته به هم یا نرسد

ز آسمان بگذرم ار بر منت افتد نظری****ذره تا مهر نبیند به ثریا نرسد

بر سر خوان لبت دست چو من درویشی****به گدایی رسد آخر چو به یغما نرسد

ابر چشمانم اگر قطره چنین خواهد ریخت****بوالعجب دارم اگر سیل به دریا نرسد

هجر بپسندم اگر وصل میسر نشود****خار بردارم اگر دست به خرما نرسد

سعدیا کنگره وصل بلندست و هر آنک****پای بر سر ننهد دست وی آن جا نرسد

غزل 190: از این تعلق بیهوده تا به من چه رسد
از این تعلق بیهوده تا به من چه رسد****وزان که خون دلم ریخت تا به تن چه رسد

به گرد پای سمندش نمی رسد مشتاق****که دستبوس کند تا بدان دهن چه رسد

همه خطای منست این که می رود بر من****ز دست خویشتنم تا به خویشتن چه رسد

بیا که گر به گریبان جان رسد دستم****ز شوق پاره کنم تا به پیرهن چه رسد

که دید رنگ بهاری به رنگ رخسارت****که آب گل ببرد تا به یاسمن چه رسد

رقیب کیست که در ماجرای خلوت ما****فرشته ره نبرد تا به اهرمن چه رسد

ز هر نبات که حسنی و منظری دارد****به سرو قامت آن نازنین بدن چه رسد

چو خسرو از لب شیرین نمی برد مقصود****قیاس کن که به فرهاد کوهکن چه رسد

زکات لعل لبت را بسی طلبکارند****میان این همه خواهندگان به من چه رسد

رسید ناله سعدی به هر که در آفاق****و گر

عبیر نسوزد به انجمن چه رسد

غزل 191: کی برست این گل خندان و چنین زیبا شد
کی برست این گل خندان و چنین زیبا شد****آخر این غوره نوخاسته چون حلوا شد

دیگر این مرغ کی از بیضه برآمد که چنین****بلبل خوش سخن و طوطی شکرخا شد

که درآموختش این لطف و بلاغت کان روز****مردم از عقل به دربرد که او دانا شد

شاخکی تازه برآورد صبا بر لب جوی****چشم بر هم نزدی سرو سهی بالا شد

عالم طفلی و جهل حیوانی بگذاشت****آدمی طبع و ملک خوی و پری سیما شد

عقل را گفتم از این پس به سلامت بنشین****گفت خاموش که این فتنه دگر پیدا شد

پر نشد چون صدف از لولو لالا دهنی****که نه از حسرت او دیده ما دریا شد

سعدیا غنچه سیراب نگنجد در پوست****وقت خوش دید و بخندید و گلی رعنا شد

غزل 192: گر آن مراد شبی در کنار ما باشد
گر آن مراد شبی در کنار ما باشد****زهی سعادت و دولت که یار ما باشد

اگر هزار غمست از جهانیان بر دل****همین بسست که او غمگسار ما باشد

به کنج غاری عزلت گزینم از همه خلق****گر آن لطیف جهان یار غار ما باشد

از آن طرف نپذیرد کمال او نقصان****وزین جهت شرف روزگار ما باشد

جفای پرده درانم تفاوتی نکند****اگر عنایت او پرده دار ما باشد

مراد خاطر ما مشکلست و مشکل نیست****اگر مراد خداوندگار ما باشد

به اختیار قضای زمان بباید ساخت****که دایم آن نبود کاختیار ما باشد

و گر به دست نگارین دوست کشته شویم****میان عالمیان افتخار ما باشد

به هیچ کار نیایم گرم تو نپسندی****و گر قبول کنی کار کار ما باشد

نگارخانه چینی که وصف می گویند****نه ممکنست که مثل نگار ما باشد

چنین غزال که وصفش همی رود سعدی****گمان مبر که به تنها شکار ما باشد

غزل 193: شورش بلبلان سحر باشد
شورش بلبلان سحر باشد****خفته از صبح بی خبر باشد

تیرباران عشق خوبان را****دل شوریدگان سپر باشد

عاشقان کشتگان معشوقند****هر که زندست در خطر باشد

همه عالم جمال طلعت اوست****تا که را چشم این نظر باشد

کس ندانم که دل بدو ندهد****مگر آن کس که بی بصر باشد

آدمی را که خارکی در پای****نرود طرفه جانور باشد

گو ترش روی باش و تلخ سخن****زهر شیرین لبان شکر باشد

عاقلان از بلا بپرهیزند****مذهب عاشقان دگر باشد

پای رفتن نماند سعدی را****مرغ عاشق بریده پر باشد

غزل 194: شب عاشقان بی دل چه شبی دراز باشد
شب عاشقان بی دل چه شبی دراز باشد****تو بیا کز اول شب در صبح باز باشد

عجبست اگر توانم که سفر کنم ز دستت****به کجا رود کبوتر که اسیر باز باشد

ز محبتت نخواهم که نظر کنم به رویت****که محب صادق آنست که پاکباز باشد

به کرشمه عنایت نگهی به سوی ما کن****که دعای دردمندان ز سر نیاز باشد

سخنی که نیست طاقت که ز خویشتن بپوشم****به کدام دوست گویم که محل راز باشد

چه نماز باشد آن را که تو در خیال باشی****تو صنم نمی گذاری که مرا نماز باشد

نه چنین حساب کردم چو تو دوست می گرفتم****که ثنا و حمد گوییم و جفا و ناز باشد

دگرش چو بازبینی غم دل مگوی سعدی****که شب وصال کوتاه و سخن دراز باشد

قدمی که برگرفتی به وفا و عهد یاران****اگر از بلا بترسی قدم مجاز باشد

غزل 195: از تو دل برنکنم تا دل و جانم باشد
از تو دل برنکنم تا دل و جانم باشد****می برم جور تو تا وسع و توانم باشد

گر نوازی چه سعادت به از این خواهم یافت****ور کشی زار چه دولت به از آنم باشد

چون مرا عشق تو از هر چه جهان بازاستد****چه غم از سرزنش هر که جهانم باشد

تیغ قهر ار تو زنی قوت روحم گردد****جام زهر ار تو دهی قوت روانم باشد

در قیامت چو سر از خاک لحد بردارم****گرد سودای تو بر دامن جانم باشد

گر تو را خاطر ما نیست خیالت بفرست****تا شبی محرم اسرار نهانم باشد

هر کسی را ز لبت خشک تمنایی هست****من خود این بخت ندارم که زبانم باشد

جان برافشانم اگر سعدی خویشم خوانی****سر این دارم اگر طالع آنم باشد

غزل 196: سر جانان ندارد هر که او را خوف جان باشد
سر جانان ندارد هر که او را خوف جان باشد****به جان گر صحبت جانان برآید رایگان باشد

مغیلان چیست تا حاجی عنان از کعبه برپیچد****خسک در راه مشتاقان بساط پرنیان باشد

ندارد با تو بازاری مگر شوریده اسراری****که مهرش در میان جان و مهرش بر دهان باشد

پری رویا چرا پنهان شوی از مردم چشمم****پری را خاصیت آنست کز مردم نهان باشد

نخواهم رفتن از دنیا مگر در پای دیوارت****که تا در وقت جان دادن سرم بر آستان باشد

گر از رای تو برگردم بخیل و ناجوانمردم****روان از من تمنا کن که فرمانت روان باشد

به دریای غمت غرقم گریزان از همه خلقم****گریزد دشمن از دشمن که تیرش در کمان باشد

خلایق در تو حیرانند و جای حیرتست الحق****که مه را بر زمین بینند و مه بر آسمان باشد

میانت را و مویت را اگر صد ره بپیمایی****میانت کمتر از مویی و مویت تا میان باشد

به شمشیر از تو نتوانم که روی

دل بگردانم****و گر میلم کشی در چشم میلم همچنان باشد

چو فرهاد از جهان بیرون به تلخی می رود سعدی****ولیکن شور شیرینش بماند تا جهان باشد

غزل 197: نظر خدای بینان طلب هوا نباشد
نظر خدای بینان طلب هوا نباشد****سفر نیازمندان قدم خطا نباشد

همه وقت عارفان را نظرست و عامیان را****نظری معاف دارند و دوم روا نباشد

به نسیم صبح باید که نبات زنده باشی****نه جماد مرده کان را خبر از صبا نباشد

اگرت سعادتی هست که زنده دل بمیری****به حیاتی اوفتادی که دگر فنا نباشد

به کسی نگر که ظلمت بزداید از وجودت****نه کسی نعوذبالله که در او صفا نباشد

تو خود از کدام شهری که ز دوستان نپرسی****مگر اندر آن ولایت که تویی وفا نباشد

اگر اهل معرفت را چو نی استخوان بسنبی****چو دفش به هیچ سختی خبر از قفا نباشد

اگرم تو خون بریزی به قیامتت نگیرم****که میان دوستان این همه ماجرا نباشد

نه حریف مهربانست حریف سست پیمان****که به روز تیرباران سپر بلا نباشد

تو در آینه نگه کن که چه دلبری ولیکن****تو که خویشتن ببینی نظرت به ما نباشد

تو گمان مبر که سعدی ز جفا ملول گردد****که گرش تو بی جنایت بکشی جفا نباشد

دگری همین حکایت بکند که من ولیکن****چو معاملت ندارد سخن آشنا نباشد

غزل 198: با کاروان مصری چندین شکر نباشد
با کاروان مصری چندین شکر نباشد****در لعبتان چینی زین خوبتر نباشد

این دلبری و شوخی از سرو و گل نیاید****وین شاهدی و شنگی در ماه و خور نباشد

گفتم به شیرمردی چشم از نظر بدوزم****با تیر چشم خوبان تقوا سپر نباشد

ما را نظر به خیرست از حسن ماه رویان****هر کو به شر کند میل او خود بشر نباشد

هر آدمی که بینی از سر عشق خالی****در پایه جمادست او جانور نباشد

الا گذر نباشد پیش تو اهل دل را****ور نه به هیچ تدبیر از تو گذر نباشد

هوشم نماند با کس اندیشه ام تویی بس****جایی که حیرت آمد سمع و بصر نباشد

بر عندلیب

عاشق گر بشکنی قفس را****از ذوق اندرونش پروای در نباشد

تو مست خواب نوشین تا بامداد و بر من****شب ها رود که گویی هرگز سحر نباشد

دل می برد به دعوی فریاد شوق سعدی****الا بهیمه ای را کز دل خبر نباشد

تا آتشی نباشد در خرمنی نگیرد****طامات مدعی را چندین اثر نباشد

غزل 199: تا حال منت خبر نباشد
تا حال منت خبر نباشد****در کار منت نظر نباشد

تا قوت صبر بود کردیم****دیگر چه کنیم اگر نباشد

آیین وفا و مهربانی در****در شهر شما مگر نباشد

گویند نظر چرا نبستی****تا مشغله و خطر نباشد

ای خواجه برو که جهد انسان****با تیر قضا سپر نباشد

این شور که در سرست ما را****وقتی برود که سر نباشد

بیچاره کجا رود گرفتار****کز کوی تو ره به درنباشد

چون روی تو دلفریب و دلبند****در روی زمین دگر نباشد

در پارس چنین نمک ندیدم****در مصر چنین شکر نباشد

گر حکم کنی به جان سعدی****جان از تو عزیزتر نباشد

غزل 200: چه کسی که هیچ کس را به تو بر نظر نباشد
چه کسی که هیچ کس را به تو بر نظر نباشد****که نه در تو بازماند مگرش بصر نباشد

نه طریق دوستانست و نه شرط مهربانی****که ز دوستی بمیریم و تو را خبر نباشد

مکن ار چه می توانی که ز خدمتم برانی****نزنند سائلی را که دری دگر نباشد

به رهت نشسته بودم که نظر کنی به حالم****نکنی که چشم مستت ز خمار برنباشد

همه شب در این حدیثم که خنک تنی که دارد****مژه ای به خواب و بختی که به خواب درنباشد

چه خوشست مرغ وحشی که جفای کس نبیند****من و مرغ خانگی را بکشند و پر نباشد

نه من آن گناه دارم که بترسم از عقوبت****نظری که سر نبازی ز سر نظر نباشد

قمری که دوست داری همه روز دل بر آن نه****که شبیت خون بریزد که در او قمر نباشد

چه وجود نقش دیوار و چه آدمی که با او****سخنی ز عشق گویند و در او اثر نباشد

شب و روز رفت باید قدم روندگان را****چو به مؤمنی رسیدی دگرت سفر نباشد

عجبست پیش بعضی که ترست شعر سعدی****ورق درخت طوبیست چگونه تر نباشد

غزل 201: آن به که نظر باشد و گفتار نباشد
آن به که نظر باشد و گفتار نباشد****تا مدعی اندر پس دیوار نباشد

آن بر سر گنجست که چون نقطه به کنجی****بنشیند و سرگشته چو پرگار نباشد

ای دوست برآور دری از خلق به رویم****تا هیچ کسم واقف اسرار نباشد

می خواهم و معشوق و زمینی و زمانی****کو باشد و من باشم و اغیار نباشد

پندم مده ای دوست که دیوانه سرمست****هرگز به سخن عاقل و هشیار نباشد

با صاحب شمشیر مبادت سر و کاری****الا به سر خویشتنت کار نباشد

سهلست به خون من اگر دست برآری****جان دادن در پای تو دشوار نباشد

ماهت نتوان خواند بدین صورت و

گفتار****مه را لب و دندان شکربار نباشد

وان سرو که گویند به بالای تو باشد****هرگز به چنین قامت و رفتار نباشد

ما توبه شکستیم که در مذهب عشاق****صوفی نپسندند که خمار نباشد

هر پای که در خانه فرورفت به گنجی****دیگر همه عمرش سر بازار نباشد

عطار که در عین گلابست عجب نیست****گر وقت بهارش سر گلزار نباشد

مردم همه دانند که در نامه سعدی****مشکیست که در کلبه عطار نباشد

جان در سر کار تو کند سعدی و غم نیست****کان یار نباشد که وفادار نباشد

غزل 202: جنگ از طرف دوست دل آزار نباشد
جنگ از طرف دوست دل آزار نباشد****یاری که تحمل نکند یار نباشد

گر بانگ برآید که سری در قدمی رفت****بسیار مگویید که بسیار نباشد

آن بار که گردون نکشد یار سبکروح****گر بر دل عشاق نهد بار نباشد

تا رنج تحمل نکنی گنج نبینی****تا شب نرود صبح پدیدار نباشد

آهنگ دراز شب رنجوری مشتاق****با آن نتوان گفت که بیدار نباشد

از دیده من پرس که خواب شب مستی****چون خاستن و خفتن بیمار نباشد

گر دست به شمشیر بری عشق همانست****کان جا که ارادت بود انکار نباشد

از من مشنو دوستی گل مگر آن گاه****کم پای برهنه خبر از خار نباشد

مرغان قفس را المی باشد و شوقی****کان مرغ نداند که گرفتار نباشد

دل آینه صورت غیبست ولیکن****شرطست که بر آینه زنگار نباشد

سعدی حیوان را که سر از خواب گران شد****دربند نسیم خوش اسحار نباشد

آن را که بصارت نبود یوسف صدیق****جایی بفروشد که خریدار نباشد

غزل 203: تو را نادیدن ما غم نباشد
تو را نادیدن ما غم نباشد****که در خیلت به از ما کم نباشد

من از دست تو در عالم نهم روی****ولیکن چون تو در عالم نباشد

عجب گر در چمن برپای خیزی****که سرو راست پیشت خم نباشد

مبادا در جهان دلتنگ رویی****که رویت بیند و خرم نباشد

من اول روز دانستم که این عهد****که با من می کنی محکم نباشد

که دانستم که هرگز سازگاری****پری را با بنی آدم نباشد

مکن یارا دلم مجروح مگذار****که هیچم در جهان مرهم نباشد

بیا تا جان شیرین در تو ریزم****که بخل و دوستی با هم نباشد

نخواهم بی تو یک دم زندگانی****که طیب عیش بی همدم نباشد

نظر گویند سعدی با که داری****که غم با یار گفتن غم نباشد

حدیث دوست با دشمن نگویم****که هرگز مدعی محرم نباشد

غزل 204: گر گویمت که سروی سرو این چنین نباشد
گر گویمت که سروی سرو این چنین نباشد****ور گویمت که ماهی مه بر زمین نباشد

گر در جهان بگردی و آفاق درنوردی****صورت بدین شگرفی در کفر و دین نباشد

لعلست یا لبانت قندست یا دهانت****تا در برت نگیرم نیکم یقین نباشد

صورت کنند زیبا بر پرنیان و دیبا****لیکن بر ابروانش سحر مبین نباشد

زنبور اگر میانش باشد بدین لطیفی****حقا که در دهانش این انگبین نباشد

گر هر که در جهان را شاید که خون بریزی****با یار مهربانت باید که کین نباشد

گر جان نازنینش در پای ریزی ای دل****در کار نازنینان جان نازنین نباشد

ور زان که دیگری را بر ما همی گزیند****گو برگزین که ما را بر تو گزین نباشد

عشقش حرام بادا بر یار سروبالا****تردامنی که جانش در آستین نباشد

سعدی به هیچ علت روی از تو برنپیچد****الا گرش برانی علت جز این نباشد

غزل 205: اگر سروی به بالای تو باشد
اگر سروی به بالای تو باشد****نه چون بشن دلارای تو باشد

و گر خورشید در مجلس نشیند****نپندارم که همتای تو باشد

و گر دوران ز سر گیرند هیهات****که مولودی به سیمای تو باشد

که دارد در همه لشکر کمانی****که چون ابروی زیبای تو باشد

مبادا ور بود غارت در اسلام****همه شیراز یغمای تو باشد

برای خود نشاید در تو پیوست****همی سازیم تا رای تو باشد

دو عالم را به یک بار از دل تنگ****برون کردیم تا جای تو باشد

یک امروزست ما را نقد ایام****مرا کی صبر فردای تو باشد

خوشست اندر سر دیوانه سودا****به شرط آن که سودای تو باشد

سر سعدی چو خواهد رفتن از دست****همان بهتر که در پای تو باشد

غزل 206: در پای تو افتادن شایسته دمی باشد
در پای تو افتادن شایسته دمی باشد****ترک سر خود گفتن زیبا قدمی باشد

بسیار زبونی ها بر خویش روا دارد****درویش که بازارش با محتشمی باشد

زین سان که وجود توست ای صورت روحانی****شاید که وجود ما پیشت عدمی باشد

گر جمله صنم ها را صورت به تو مانستی****شاید که مسلمان را قبله صنمی باشد

با آن که اسیران را کشتی و خطا کردی****بر کشته گذر کردن نوع کرمی باشد

رقص از سر ما بیرون امروز نخواهد شد****کاین مطرب ما یک دم خاموش نمی باشد

هر کو به همه عمرش سودای گلی بودست****داند که چرا بلبل دیوانه همی باشد

کس بر الم ریشت واقف نشود سعدی****الا به کسی گویی کو را المی باشد

غزل 207: تو را خود یک زمان با ما سر صحرا نمی باشد
تو را خود یک زمان با ما سر صحرا نمی باشد****چو شمست خاطر رفتن بجز تنها نمی باشد

دو چشم از ناز در پیشت فراغ از حال درویشت****مگر کز خوبی خویشت نگه در ما نمی باشد

ملک یا چشمه نوری پری یا لعبت حوری****که بر گلبن گل سوری چنین زیبا نمی باشد

پری رویی و مه پیکر سمن بویی و سیمین بر****عجب کز حسن رویت در جهان غوغا نمی باشد

چو نتوان ساخت بی رویت بباید ساخت با خویت****که ما را از سر کویت سر دروا نمی باشد

مرو هر سوی و هر جاگه که مسکینان نیند آگه****نمی بیند کست ناگه که او شیدا نمی باشد

جهانی در پیت مفتون به جای آب گریان خون****عجب می دارم از هامون که چون دریا نمی باشد

همه شب می پزم سودا به بوی وعده فردا****شب سودای سعدی را مگر فردا نمی باشد

چرا بر خاک این منزل نگریم تا بگیرد گل****ولیکن با تو آهن دل دمم گیرا نمی باشد

غزل 208: مرا به عاقبت این شوخ سیمتن بکشد
مرا به عاقبت این شوخ سیمتن بکشد****چو شمع سوخته روزی در انجمن بکشد

به لطف اگر بخرامد هزار دل ببرد****به قهر اگر بستیزد هزار تن بکشد

اگر خود آب حیاتست در دهان و لبش****مرا عجب نبود کان لب و دهن بکشد

گر ایستاد حریفی اسیر عشق بماند****و گر گریخت خیالش به تاختن بکشد

مرا که قوت کاهی نه کی دهد زنهار****بلای عشق که فرهاد کوهکن بکشد

کسان عتاب کنندم که ترک عشق بگوی****به نقد اگر نکشد عشقم این سخن بکشد

به شرع عابد اوثان اگر بباید کشت****مرا چه حاجت کشتن که خود وثن بکشد

به دوستی گله کردم ز چشم شوخش گفت****عجب نباشد اگر مست تیغ زن بکشد

به یک نفس که برآمیخت یار با اغیار****بسی نماند که غیرت وجود من بکشد

به خنده گفت که من شمع

جمعم ای سعدی****مرا از آن چه که پروانه خویشتن بکشد

غزل 209: تا کی ای دلبر دل من بار تنهایی کشد
تا کی ای دلبر دل من بار تنهایی کشد****ترسم از تنهایی احوالم به رسوایی کشد

کی شکیبایی توان کردن چو عقل از دست رفت****عاقلی باید که پای اندر شکیبایی کشد

سروبالای منا گر چون گل آیی به چمن****خاک پایت نرگس اندر چشم بینایی کشد

روی تاجیکانه ات بنمای تا داغ حبش****آسمان بر چهره ترکان یغمایی کشد

شهد ریزی چون دهانت دم به شیرینی زند****فتنه انگیزی چو زلفت سر به رعنایی کشد

دل نماند بعد از این با کس که گر خود آهنست****ساحر چشمت به مغناطیس زیبایی کشد

خود هنوزت پسته خندان عقیقین نقطه ایست****باش تا گردش قضا پرگار مینایی کشد

سعدیا دم درکش ار دیوانه خوانندت که عشق****گر چه از صاحب دلی خیزد به شیدایی کشد

غزل 210: خواب خوش من ای پسر دستخوش خیال شد
خواب خوش من ای پسر دستخوش خیال شد****نقد امید عمر من در طلب وصال شد

گر نشد اشتیاق او غالب صبر و عقل من****این به چه زیردست گشت آن به چه پایمال شد

بر من اگر حرام شد وصل تو نیست بوالعجب****بوالعجب آن که خون من بر تو چرا حلال شد

پرتو آفتاب اگر بدر کند هلال را****بدر وجود من چرا در نظرت هلال شد

زیبد اگر طلب کند عزت ملک مصر دل****آن که هزار یوسفش بنده جاه و مال شد

طرفه مدار اگر ز دل نعره بیخودی زنم****کآتش دل چو شعله زد صبر در او محال شد

سعدی اگر نظر کند تا نه غلط گمان بری****کو نه به رسم دیگران بنده زلف و خال شد

غزل 211: امروز در فراق تو دیگر به شام شد
امروز در فراق تو دیگر به شام شد****ای دیده پاس دار که خفتن حرام شد

بیش احتمال سنگ جفا خوردنم نماند****کز رقت اندرون ضعیفم چو جام شد

افسوس خلق می شنوم در قفای خویش****کاین پخته بین که در سر سودای خام شد

تنها نه من به دانه خالت مقیدم****این دانه هر که دید گرفتار دام شد

گفتم یکی به گوشه چشمت نظر کنم****چشمم دور بماند و زیادت مقام شد

ای دل نگفتمت که عنان نظر بتاب****اکنونت افکند که ز دستت لگام شد

نامم به عاشقی شد و گویند توبه کن****توبت کنون چه فایده دارد که نام شد

از من به عشق روی تو می زاید این سخن****طوطی شکر شکست که شیرین کلام شد

ابنای روزگار غلامان به زر خرند****سعدی تو را به طوع و ارادت غلام شد

آن مدعی که دست ندادی ببند کس****این بار در کمند تو افتاد و رام شد

شرح غمت به وصف نخواهد شدن تمام****جهدم به آخر آمد و دفتر تمام شد

غزل 212: هر که شیرینی فروشد مشتری بر وی بجوشد
هر که شیرینی فروشد مشتری بر وی بجوشد****یا مگس را پر ببندد یا عسل را سر بپوشد

همچنان عاشق نباشد ور بود صادق نباشد****هر که درمان می پذیرد یا نصیحت می نیوشد

گر مطیع خدمتت را کفر فرمایی بگوید****ور حریف مجلست را زهر فرمایی بنوشد

شمع پیشت روشنایی نزد آتش می نماید****گل به دستت خوبرویی پیش یوسف می فروشد

سود بازرگان دریا بی خطر ممکن نگردد****هر که مقصودش تو باشی تا نفس دارد بکوشد

برگ چشمم می نخوشد در زمستان فراقت****وین عجب کاندر زمستان برگ های تر بخوشد

هر که معشوقی ندارد عمر ضایع می گذارد****همچنان ناپخته باشد هر که بر آتش نجوشد

تا غمی پنهان نباشد رقتی پیدا نگردد****هم گلی دیدست سعدی تا چو بلبل می خروشد

غزل 213: دوش بی روی تو آتش به سرم بر می شد
دوش بی روی تو آتش به سرم بر می شد****و آبی از دیده می آمد که زمین تر می شد

تا به افسوس به پایان نرود عمر عزیز****همه شب ذکر تو می رفت و مکرر می شد

چون شب آمد همه را دیده بیارامد و من****گفتی اندر بن مویم سر نشتر می شد

آن نه می بود که دور از نظرت می خوردم****خون دل بود که از دیده به ساغر می شد

از خیال تو به هر سو که نظر می کردم****پیش چشمم در و دیوار مصور می شد

چشم مجنون چو بخفتی همه لیلی دیدی****مدعی بود اگرش خواب میسر می شد

هوش می آمد و می رفت و نه دیدار تو را****می بدیدم نه خیالم ز برابر می شد

گاه چون عود بر آتش دل تنگم می سوخت****گاه چون مجمره ام دود به سر بر می شد

گویی آن صبح کجا رفت که شب های دگر****نفسی می زد و آفاق منور می شد

سعدیا عقد ثریا مگر امشب بگسیخت****ور نه هر شب به گریبان افق بر می شد

غزل 214: سرمست ز کاشانه به گلزار برآمد
سرمست ز کاشانه به گلزار برآمد****غلغل ز گل و لاله به یک بار برآمد

مرغان چمن نعره زنان دیدم و گویان****زین غنچه که از طرف چمنزار برآمد

آب از گل رخساره او عکس پذیرفت****و آتش به سر غنچه گلنار برآمد

سجاده نشینی که مرید غم او شد****آوازه اش از خانه خمار برآمد

زاهد چو کرامات بت عارض او دید****از چله میان بسته به زنار برآمد

بر خاک چو من بی دل و دیوانه نشاندش****اندر نظر هر که پری وار برآمد

من مفلس از آن روز شدم کز حرم غیب****دیبای جمال تو به بازار برآمد

کام دلم آن بود که جان بر تو فشانم****آن کام میسر شد وین کار برآمد

سعدی چمن آن روز به تاراج خزان داد****کز باغ دلش بوی گل یار برآمد

غزل 215: ساعتی کز درم آن سرو روان بازآمد
ساعتی کز درم آن سرو روان بازآمد****راست گویی به تن مرده روان بازآمد

بخت پیروز که با ما به خصومت می بود****بامداد از در من صلح کنان بازآمد

پیر بودم ز جفای فلک و جور زمان****باز پیرانه سرم عشق جوان بازآمد

دوست بازآمد و دشمن به مصیبت بنشست****باد نوروز علی رغم خزان بازآمد

مژدگانی بده ای نفس که سختی بگذشت****دل گرانی مکن ای جسم که جان بازآمد

باور از بخت ندارم که به صلح از در من****آن بت سنگ دل سخت کمان بازآمد

تا تو بازآمدی ای مونس جان از در غیب****هر که در سر هوسی داشت از آن بازآمد

عشق روی تو حرامست مگر سعدی را****که به سودای تو از هر که جهان بازآمد

دوستان عیب مگیرید و ملامت مکنید****کاین حدیثیست که از وی نتوان بازآمد

غزل 216: روز برآمد بلند ای پسر هوشمند
روز برآمد بلند ای پسر هوشمند****گرم ببود آفتاب خیمه به رویش ببند

طفل گیا شیر خورد شاخ جوان گو ببال****ابر بهاری گریست طرف چمن گو بخند

تا به تماشای باغ میل چرا می کند****هر که به خیلش درست قامت سرو بلند

عقل روا می نداشت گفتن اسرار عشق****قوت بازوی شوق بیخ صبوری بکند

دل که بیابان گرفت چشم ندارد به راه****سر که صراحی کشید گوش ندارد به پند

کشته شمشیر عشق حال نگوید که چون****تشنه دیدار دوست راه نپرسد که چند

هر که پسند آمدش چون تو یکی در نظر****بس که بخواهد شنید سرزنش ناپسند

در نظر دشمنان نوش نباشد هنی****وز قبل دوستان نیش نباشد گزند

این که سرش در کمند جان به دهانش رسید****می نکند التفات آن که به دستش کمند

سعدی اگر عاقلی عشق طریق تو نیست****با کف زورآزمای پنجه نشاید فکند

غزل 217: آن را که غمی چون غم من نیست چه داند
آن را که غمی چون غم من نیست چه داند****کز شوق توام دیده چه شب می گذراند

وقتست اگر از پای درآیم که همه عمر****باری نکشیدم که به هجران تو ماند

سوز دل یعقوب ستمدیده ز من پرس****کاندوه دل سوختگان سوخته داند

دیوانه گرش پند دهی کار نبندد****ور بند نهی سلسله در هم گسلاند

ما بی تو به دل برنزدیم آب صبوری****در آتش سوزنده صبوری که تواند

هر گه که بسوزد جگرم دیده بگرید****وین گریه نه آبیست که آتش بنشاند

سلطان خیالت شبی آرام نگیرد****تا بر سر صبر من مسکین ندواند

شیرین ننماید به دهانش شکر وصل****آن را که فلک زهر جدایی نچشاند

گر بار دگر دامن کامی به کف آرم****تا زنده ام از چنگ منش کس نرهاند

ترسم که نمانم من از این رنج دریغا****کاندر دل من حسرت روی تو بماند

قاصد رود از پارس به کشتی به خراسان****گر چشم من اندر عقبش سیل

براند

فریاد که گر جور فراق تو نویسم****فریاد برآید ز دل هر که بخواند

شرح غم هجران تو هم با تو توان گفت****پیداست که قاصد چه به سمع تو رساند

زنهار که خون می چکد از گفته سعدی****هرک این همه نشتر بخورد خون بچکاند

غزل 218: آن سرو که گویند به بالای تو ماند
آن سرو که گویند به بالای تو ماند****هرگز قدمی پیش تو رفتن نتواند

دنبال تو بودن گنه از جانب ما نیست****با غمزه بگو تا دل مردم نستاند

زنهار که چون می گذری بر سر مجروح****وز وی خبرت نیست که چون می گذراند

بخت آن نکند با من سرگشته که یک روز****همخانه من باشی و همسایه نداند

هر کو سر پیوند تو دارد به حقیقت****دست از همه چیز و همه کس درگسلاند

امروز چه دانی تو که در آتش و آبم****چون خاک شوم باد به گوشت برساند

آنان که ندانند پریشانی مشتاق****گویند که نالیدن بلبل به چه ماند

گل را همه کس دست گرفتند و نخوانند****بلبل نتوانست که فریاد نخواند

هر ساعتی این فتنه نوخاسته از جای****برخیزد و خلقی متحیر بنشاند

در حسرت آنم که سر و مال به یک بار****در دامنش افشانم و دامن نفشاند

سعدی تو در این بند بمیری و نداند****فریاد بکن یا بکشد یا برهاند

غزل 219: کسی که روی تو دیدست حال من داند
کسی که روی تو دیدست حال من داند****که هر که دل به تو پرداخت صبر نتواند

مگر تو روی بپوشی و گر نه ممکن نیست****که آدمی که تو بیند نظر بپوشاند

هر آفریده که چشمش بر آن جمال افتاد****دلش ببخشد و بر جانت آفرین خواند

اگر به دست کند باغبان چنین سروی****چه جای چشمه که بر چشم هات بنشاند

چه روزها به شب آورد جان منتظرم****به بوی آن که شبی با تو روز گرداند

به چند حیله شبی در فراق روز کنم****و گر نبینمت آن روز هم به شب ماند

جفا و سلطنتت می رسد ولی مپسند****که گر سوار براند پیاده درماند

به دست رحمتم از خاک آستان بردار****که گر بیفکنیم کس به هیچ نستاند

چه حاجتست به شمشیر قتل عاشق را****حدیث دوست بگویش که جان برافشاند

پیام اهل دلست

این خبر که سعدی داد****نه هر که گوش کند معنی سخن داند

غزل 220: دلم خیال تو را ره نمای می داند
دلم خیال تو را ره نمای می داند****جز این طریق ندانم خدای می داند

ز درد روبه عشقت چو شیر می نالم****اگر چه همچو سگم هرزه لای می داند

ز فرقت تو نمی دانم ایچ لذت عمر****به چشم های کش دلربای می داند

بسی بگشت و غمت در دلم مقام گرفت****کجا رود که هم آن جای جای می داند

به حال سعدی بیچاره قهقهه چه زنی****که چاره در غم تو های های می داند

غزل 221: مجلس ما دگر امروز به بستان ماند
مجلس ما دگر امروز به بستان ماند****عیش خلوت به تماشای گلستان ماند

می حلالست کسی را که بود خانه بهشت****خاصه از دست حریفی که به رضوان ماند

خط سبز و لب لعلت به چه ماننده کنی****من بگویم به لب چشمه حیوان ماند

تا سر زلف پریشان تو محبوب منست****روزگارم به سر زلف پریشان ماند

چه کند کشته عشقت که نگوید غم دل****تو مپندار که خون ریزی و پنهان ماند

هر که چون موم به خورشید رخت نرم نشد****زینهار از دل سختش که به سندان ماند

نادر افتد که یکی دل به وصالت ندهد****یا کسی در بلد کفر مسلمان ماند

تو که چون برق بخندی چه غمت دارد از آنک****من چنان زار بگریم که به باران ماند

طعنه بر حیرت سعدی نه به انصاف زدی****کس چنین روی نبیند که نه حیران ماند

هر که با صورت و بالای تواش انسی نیست****حیوانیست که بالاش به انسان ماند

غزل 222: حسن تو دایم بدین قرار نماند
حسن تو دایم بدین قرار نماند****مست تو جاوید در خمار نماند

ای گل خندان نوشکفته نگه دار****خاطر بلبل که نوبهار نماند

حسن دلاویز پنجه ایست نگارین****تا به قیامت بر او نگار نماند

عاقبت از ما غبار ماند زنهار****تا ز تو بر خاطری غبار نماند

پار گذشت آن چه دیدی از غم و شادی****بگذرد امسال و همچو پار نماند

هم بدهد دور روزگار مرادت****ور ندهد دور روزگار نماند

سعدی شوریده بی قرار چرایی****در پی چیزی که برقرار نماند

شیوه عشق اختیار اهل ادب نیست****بل چو قضا آید اختیار نماند

غزل 223: عیب جویانم حکایت پیش جانان گفته اند
عیب جویانم حکایت پیش جانان گفته اند****من خود این پیدا همی گویم که پنهان گفته اند

پیش از این گویند کز عشقت پریشانست حال****گر بگفتندی که مجموعم پریشان گفته اند

پرده بر عیبم بپوشیدند و دامن بر گناه****جرم درویشی چه باشد تا به سلطان گفته اند

تا چه مرغم کم حکایت پیش عنقا کرده اند****یا چه مورم کم سخن نزد سلیمان گفته اند

دشمنی کردند با من لیکن از روی قیاس****دوستی باشد که دردم پیش درمان گفته اند

ذکر سودای زلیخا پیش یوسف کرده اند****حال سرگردانی آدم به رضوان گفته اند

داغ پنهانم نمی بینند و مهر سر به مهر****آن چه بر اجزای ظاهر دیده اند آن گفته اند

ور نگفتندی چه حاجت کآب چشم و رنگ روی****ماجرای عشق از اول تا به پایان گفته اند

پیش از این گویند سعدی دوست می دارد تو را****بیش از آنت دوست می دارم که ایشان گفته اند

عاشقان دارند کار و عارفان دانند حال****این سخن در دل فرود آید که از جان گفته اند

غزل 224: گلبنان پیرایه بر خود کرده اند
گلبنان پیرایه بر خود کرده اند****بلبلان را در سماع آورده اند

ساقیان لاابالی در طواف****هوش میخواران مجلس برده اند

جرعه ای خوردیم و کار از دست رفت****تا چه بی هوشانه در می کرده اند

ما به یک شربت چنین بیخود شدیم****دیگران چندین قدح چون خورده اند

آتش اندر پختگان افتاد و سوخت****خام طبعان همچنان افسرده اند

خیمه بیرون بر که فراشان باد****فرش دیبا در چمن گسترده اند

زندگانی چیست مردن پیش دوست****کاین گروه زندگان دل مرده اند

تا جهان بودست جماشان گل****از سلحداران خار آزرده اند

عاشقان را کشته می بینند خلق****بشنو از سعدی که جان پرورده اند

غزل 225: اینان مگر ز رحمت محض آفریده اند
اینان مگر ز رحمت محض آفریده اند****کآرام جان و انس دل و نور دیده اند

لطف آیتی ست در حق اینان و کبر و ناز****پیراهنی که بر قد ایشان بریده اند

آید هنوزشان ز لب لعل بوی شیر****شیرین لبان نه شیر که شکر مزیده اند

پندارم آهوان تتارند مشک ریز****لیکن به زیر سایهٔ طوبی چریده اند

رضوان مگر سراچهٔ فردوس برگشاد****کاین حوریان به ساحت دنیا خزیده اند

آب حیات در لب اینان به ظن من****کز لوله های چشمهٔ کوثر مکیده اند

دست گدا به سیب زنخدان این گروه****نادر رسد که میوهٔ اول رسیده اند

گل برچنند روز به روز از درخت گل****زین گلبنان هنوز مگر گل نچیده اند

عذر است هندوی بت سنگین پرست را****بیچارگان مگر بت سیمین ندیده اند

این لطف بین که با گل آدم سرشته اند****وین روح بین که در تن آدم دمیده اند

آن نقطه های خال چه شاهد نشانده اند****وین خط های سبز چه موزون کشیده اند

بر استوای قامتشان گویی ابروان****بالای سرو راست هلالی خمیده اند

با قامت بلند صنوبرخرامشان****سرو بلند و کاج به شوخی چمیده اند

سحر است چشم و زلف و بناگوششان دریغ****کاین مؤمنان به سحر چنین بگرویده اند

ز ایشان توان به خون جگر یافتن مراد****کز کودکی به خون جگر پروریده اند

دامن کشان حسن دلاویز را چه غم****کآشفتگان عشق گریبان دریده اند

در باغ حسن خوشتر از

اینان درخت نیست****مرغان دل بدین هوس از بر پریده اند

با چابکان دلبر و شوخان دلفریب****بسیار درفتاده و اندک رهیده اند

هرگز جماعتی که شنیدند سر عشق****نشنیده ام که باز نصیحت شنیده اند

زنهار اگر به دانه خالی نظر کنی****ساکن که دام زلف بر آن گستریده اند

گر شاهدان نه دنیی و دین می برند و عقل****پس زاهدان برای چه خلوت گزیده اند

نادر گرفت دامن سودای وصلشان****دستی که عاقبت نه به دندان گزیده اند

بر خاک ره نشستن سعدی عجب مدار****مردان چه جای خاک که بر خون طپیده اند

غزل 226: درخت غنچه برآورد و بلبلان مستند
درخت غنچه برآورد و بلبلان مستند****جهان جوان شد و یاران به عیش بنشستند

حریف مجلس ما خود همیشه دل می برد****علی الخصوص که پیرایه ای بر او بستند

کسان که در رمضان چنگ می شکستندی****نسیم گل بشنیدند و توبه بشکستند

بساط سبزه لگدکوب شد به پای نشاط****ز بس که عارف و عامی به رقص برجستند

دو دوست قدر شناسند عهد صحبت را****که مدتی ببریدند و بازپیوستند

به در نمی رود از خانگه یکی هشیار****که پیش شحنه بگوید که صوفیان مستند

یکی درخت گل اندر فضای خلوت ماست****که سروهای چمن پیش قامتش پستند

اگر جهان همه دشمن شود به دولت دوست****خبر ندارم از ایشان که در جهان هستند

مثال راکب دریاست حال کشته عشق****به ترک بار بگفتند و خویشتن رستند

به سرو گفت کسی میوه ای نمی آری****جواب داد که آزادگان تهی دستند

به راه عقل برفتند سعدیا بسیار****که ره به عالم دیوانگان ندانستند

غزل 227: آخر ای سنگ دل سیم زنخدان تا چند
آخر ای سنگ دل سیم زنخدان تا چند****تو ز ما فارغ و ما از تو پریشان تا چند

خار در پای گل از دور به حسرت دیدن****تشنه بازآمدن از چشمه حیوان تا چند

گوش در گفتن شیرین تو واله تا کی****چشم در منظر مطبوع تو حیران تا چند

بیم آنست دمادم که برآرم فریاد****صبر پیدا و جگر خوردن پنهان تا چند

تو سر ناز برآری ز گریبان هر روز****ما ز جورت سر فکرت به گریبان تا چند

رنگ دستت نه به حناست که خون دل ماست****خوردن خون دل خلق به دستان تا چند

سعدی از دست تو از پای درآید روزی****طاقت بار ستم تا کی و هجران تا چند

غزل 228: کاروان می رود و بار سفر می بندند
کاروان می رود و بار سفر می بندند****تا دگربار که بیند که به ما پیوندند

خیلتاشان جفاکار و محبان ملول****خیمه را همچو دل از صحبت ما برکندند

آن همه عشوه که در پیش نهادند و غرور****عاقبت روز جدایی پس پشت افکندند

طمع از دوست نه این بود و توقع نه چنین****مکن ای دوست که از دوست جفا نپسندند

ما همانیم که بودیم و محبت باقیست****ترک صحبت نکند دل که به مهر آکندند

عیب شیرین دهنان نیست که خون می ریزند****جرم صاحب نظرانست که دل می بندند

مرض عشق نه دردیست که می شاید گفت****با طبیبان که در این باب نه دانشمندند

ساربان رخت منه بر شتر و بار مبند****که در این مرحله بیچاره اسیری چندند

طبع خرسند نمی باشد و بس می نکند****مهر آنان که به نادیدن ما خرسندند

مجلس یاران بی ناله سعدی خوش نیست****شمع می گرید و نظارگیان می خندند

غزل 229: پیش رویت دگران صورت بر دیوارند
پیش رویت دگران صورت بر دیوارند****نه چنین صورت و معنی که تو داری دارند

تا گل روی تو دیدم همه گل ها خارند****تا تو را یار گرفتم همه خلق اغیارند

آن که گویند به عمری شب قدری باشد****مگر آنست که با دوست به پایان آرند

دامن دولت جاوید و گریبان امید****حیف باشد که بگیرند و دگر بگذارند

نه من از دست نگارین تو مجروحم و بس****که به شمشیر غمت کشته چو من بسیارند

عجب از چشم تو دارم که شبانش تا روز****خواب می گیرد و شهری ز غمت بیدارند

بوالعجب واقعه ای باشد و مشکل دردی****که نه پوشیده توان داشت نه گفتن یارند

یعلم الله که خیالی ز تنم بیش نماند****بلکه آن نیز خیالیست که می پندارند

سعدی اندازه ندارد که چه شیرین سخنی****باغ طبعت همه مرغان شکرگفتارند

تا به بستان ضمیرت گل معنی بشکفت****بلبلان از تو فرومانده چو بوتیمارند

غزل 230: شاید این طلعت میمون که به فالش دارند
شاید این طلعت میمون که به فالش دارند****در دل اندیشه و در دیده خیالش دارند

که در آفاق چنین روی دگر نتوان دید****یا مگر آینه در پیش جمالش دارند

عجب از دام غمش گر بجهد مرغ دلی****این همه میل که با دانه خالش دارند

نازنینی که سر اندر قدمش باید باخت****نه حریفی که توقع به وصالش دارند

غالب آنست که مرغی چو به دامی افتاد****تا به جایی نرود بی پر و بالش دارند

عشق لیلی نه به اندازه هر مجنونیست****مگر آنان که سر ناز و دلالش دارند

دوستی با تو حرامست که چشمان کشت****خون عشاق بریزند و حلالش دارند

خرما دور وصالی و خوشا درد دلی****که به معشوق توان گفت و مجالش دارند

حال سعدی تو ندانی که تو را دردی نیست****دردمندان خبر از صورت حالش دارند

غزل 231: تو آن نه ای که دل از صحبت تو برگیرند
تو آن نه ای که دل از صحبت تو برگیرند****و گر ملول شوی صاحبی دگر گیرند

و گر به خشم برانی طریق رفتن نیست****کجا روند که یار از تو خوبتر گیرند

به تیغ اگر بزنی بی دریغ و برگردی****چو روی باز کنی دوستی ز سر گیرند

هلاک نفس به نزدیک طالبان مراد****اگر چه کار بزرگست مختصر گیرند

روا بود همه خوبان آفرینش را****که پیش صاحب ما دست بر کمر گیرند

قمر مقابله با روی او نیارد کرد****و گر کند همه کس عیب بر قمر گیرند

به چند سال نشاید گرفت ملکی را****که خسروان ملاحت به یک نظر گیرند

خدنگ غمزه خوبان خطا نمی افتد****اگر چه طایفه ای زهد را سپر گیرند

کم از مطالعه ای بوستان سلطان را****چو باغبان نگذارد کز او ثمر گیرند

وصال کعبه میسر نمی شود سعدی****مگر که راه بیابان پرخطر گیرند

غزل 232: دو چشم مست تو کز خواب صبح برخیزند
دو چشم مست تو کز خواب صبح برخیزند****هزار فتنه به هر گوشه ای برانگیزند

چگونه انس نگیرند با تو آدمیان****که از لطافت خوی تو وحش نگریزند

چنان که در رخ خوبان حلال نیست نظر****حلال نیست که از تو نظر بپرهیزند

غلام آن سر و پایم که از لطافت و حسن****به سر سزاست که پیشش به پای برخیزند

تو قدر خویش ندانی ز دردمندان پرس****کز اشتیاق جمالت چه اشک می ریزند

قرار عقل برفت و مجال صبر نماند****که چشم و زلف تو از حد برون دلاویزند

مرا مگوی نصیحت که پارسایی و عشق****دو خصلتند که با یک دگر نیامیزند

رضا به حکم قضا اختیار کن سعدی****که شرط نیست که با زورمند بستیزند

غزل 233: روندگان مقیم از بلا نپرهیزند
روندگان مقیم از بلا نپرهیزند****گرفتگان ارادت به جور نگریزند

امیدواران دست طلب ز دامن دوست****اگر فروگسلانند در که آویزند

مگر تو روی بپوشی و گر نه ممکن نیست****که اهل معرفت از تو نظر بپرهیزند

نشان من به سر کوی می فروشان ده****من از کجا و کسانی که اهل پرهیزند

بگیر جامه صوفی بیار جام شراب****که نیک نامی و مستی به هم نیامیزند

رضای دوست به دست آر و دیگران بگذار****هزار فتنه چه غم باشد ار برانگیزند

مرا که با تو که مقصودی آشتی افتاد****رواست گر همه عالم به جنگ برخیزند

به خونبهای منت کس مطالبت نکند****حلال باشد خونی که دوستان ریزند

طریق ما سر عجزست و آستان رضا****که از تو صبر نباشد که با تو بستیزند

غزل 234: آفتاب از کوه سر بر می زند
آفتاب از کوه سر بر می زند****ماه روی انگشت بر در می زند

آن کمان ابرو که تیر غمزه اش****هر زمانی صید دیگر می زند

دست و ساعد می کشد درویش را****تا نپنداری که خنجر می زند

یاسمین بویی که سرو قامتش****طعنه بر بالای عرعر می زند

روی و چشمی دارم اندر مهر او****کاین گهر می ریزد آن زر می زند

عشق را پیشانیی باید چو میخ****تا حبیبش سنگ بر سر می زند

انگبین رویان نترسند از مگس****نوش می گیرند و نشتر می زنند

در به روی دوست بستن شرط نیست****ور ببندی سر به در بر می زند

سعدیا دیگر قلم پولاد دار****کاین سخن آتش به نی در می زند

غزل 235: بلبلی بی دل نوایی می زند
بلبلی بی دل نوایی می زند****بادپیمایی هوایی می زند

کس نمی بینم ز بیرون سرای****و اندرونم مرحبایی می زند

آتشی دارم که می سوزد وجود****چون بر او باد صبایی می زند

گر چه دریا را نمی بیند کنار****غرقه حالی دست و پایی می زند

فتنه ای بر بام باشد تا یکی****سر به دیوار سرایی می زند

آشنایان را جراحت مرهمست****زان که شمشیر آشنایی می زند

حیف باشد دست او در خون من****پادشاهی با گدایی می زند

بنده ام گر بی گناهی می کشد****راضیم گر بی خطایی می زند

شکر نعمت می کنم گر خلعتی****می فرستد یا قفایی می زند

ناپسندیدست پیش اهل رای****هر که بعد از عشق رایی می زند

محتسب گو چنگ میخواران بسوز****مطرب ما خوش به تایی می زند

دود از آتش می رود خون از قتیل****سعدی این دم هم ز جایی می زند

غزل 236: توانگران که به جنب سرای درویشند
توانگران که به جنب سرای درویشند****مروتست که هر وقت از او بیندیشند

تو ای توانگر حسن از غنای درویشان****خبر نداری اگر خسته اند و گر ریشند

تو را چه غم که یکی در غمت به جان آید****که دوستان تو چندان که می کشی بیشند

مرا به علت بیگانگی ز خویش مران****که دوستان وفادار بهتر از خویشند

غلام همت رندان و پاکبازانم****که از محبت با دوست دشمن خویشند

هرآینه لب شیرین جواب تلخ دهد****چنان که صاحب نوشند ضارب نیشند

تو عاشقان مسلم ندیده ای سعدی****که تیغ بر سر و سر بنده وار در پیشند

نه چون منند و تو مسکین حریص کوته دست****که ترک هر دو جهان گفته اند و درویشند

غزل 237: یار باید که هر چه یار کند
یار باید که هر چه یار کند****بر مراد خود اختیار کند

زینهار از کسی که در غم دوست****پیش بیگانه زینهار کند

بار یاران بکش که دامن گل****آن برد کاحتمال خار کند

خانه عشق در خراباتست****نیک نامی در او چه کار کند

شهربند هوای نفس مباش****سگ شهر استخوان شکار کند

هر شبی یار شاهدی بودن****روز هشیاریت خمار کند

قاضی شهر عاشقان باید****که به یک شاهد اختصار کند

سر سعدی سرای سلطانست****نادر آن جا کسی گذار کند

غزل 238: بخرام بالله تا صبا بیخ صنوبر برکند
بخرام بالله تا صبا بیخ صنوبر برکند****برقع افکن تا بهشت از حور زیور برکند

زان روی و خال دلستان برکش نقاب پرنیان****تا پیش رویت آسمان آن خال اختر برکند

خلقی چو من بر روی تو آشفته همچون موی تو****پای آن نهد در کوی تو کاول دل از سر برکند

زان عارض فرخنده خو نه رنگ دارد گل نه بو****انگشت غیرت را بگو تا چشم عبهر برکند

ما خار غم در پای جان در کویت ای گلرخ روان****وان گه که را پروای آن کز پای نشتر برکند

ماه است رویت یا ملک قند است لعلت یا نمک****بنمای پیکر تا فلک مهر از دوپیکر برکند

باری به ناز و دلبری گر سوی صحرا بگذری****واله شود کبک دری طاووس شهپر برکند

سعدی چو شد هندوی تو هل تا پرستد روی تو****کو خیمه زد پهلوی تو فردای محشر برکند

غزل 239: کسی که روی تو بیند نگه به کس نکند
کسی که روی تو بیند نگه به کس نکند****ز عشق سیر نباشد ز عیش بس نکند

در این روش که تویی پیش هر که بازآیی****گرش به تیغ زنی روی بازپس نکند

چنان به پای تو در مردن آرزومندم****که زندگانی خویشم چنان هوس نکند

به مدتی نفسی یاد دوستی نکنی****که یاد تو نتواند که یک نفس نکند

ندانمت که اجازت نوشت و فتوی داد****که خون خلق بریزی مکن که کس نکند

اگر نصیب نبخشی نظر دریغ مدار****شکرفروش چنین ظلم بر مگس نکند

بنال سعدی اگر عشق دوستان داری****که هیچ بلبل از این ناله در قفس نکند

غزل 240: چه کند بنده که بر جور تحمل نکند
چه کند بنده که بر جور تحمل نکند****دل اگر تنگ شود مهر تبدل نکند

دل و دین در سر کارت شد و بسیاری نیست****سر و جان خواه که دیوانه تأمل نکند

سحر گویند حرامست در این عهد ولیک****چشمت آن کرد که هاروت به بابل نکند

غرقه در بحر عمیق تو چنان بی خبرم****که مبادا که چه دریام به ساحل نکند

به گلستان نروم تا تو در آغوش منی****بلبل ار روی تو بیند طلب گل نکند

هر که با دوست چو سعدی نفسی خوش دریافت****چیز و کس در نظرش باز تخیل نکند

غزل 241: میل بین کان سروبالا می کند
میل بین کان سروبالا می کند****سرو بین کاهنگ صحرا می کند

میل از این خوشتر نداند کرد سرو****ناخوش آن میلست کز ما می کند

حاجت صحرا نبود آیینه هست****گر نگارستان تماشا می کند

غافلست از صورت زیبای او****آن که صورت های دیبا می کند

من هم اول روز دانستم که عشق****خون مباح و خانه یغما می کند

صبر هم سودی ندارد کآب چشم****راز پنهان آشکارا می کند

گر مراد ما نباشد گو مباش****چون مراد اوست هل تا می کند

یار زیبا گر بریزد خون یار****زشت نتوان گفت زیبا می کند

سعدیا بعد از تحمل چاره نیست****هر ستم کان دوست با ما می کند

تا مگس را جان شیرین در تنست****گرد آن گردد که حلوا می کند

غزل 242: سرو بلند بین که چه رفتار می کند
سرو بلند بین که چه رفتار می کند****وان ماه محتشم که چه گفتار می کند

آن چشم مست بین که به شوخی و دلبری****قصد هلاک مردم هشیار می کند

دیوانه می کند دل صاحب تمیز را****هر گه که التفات پری وار می کند

ما روی کرده از همه عالم به روی او****وان سست عهد روی به دیوار می کند

عاقل خبر ندارد از اندوه عاشقان****خفتست او عیب مردم بیدار می کند

من طاقت شکیب ندارم ز روی خوب****صوفی به عجز خویشتن اقرار می کند

بیچاره از مطالعه روی نیکوان****صد بار توبه کرد و دگربار می کند

سعدی نگفتمت که خم زلف شاهدان****دربند او مشو که گرفتار می کند

غزل 243: زلف او بر رخ چو جولان می کند
زلف او بر رخ چو جولان می کند****مشک را در شهر ارزان می کند

جوهری عقل در بازار حسن****قیمت لعلش به صد جان می کند

آفتاب حسن او تا شعله زد****ماه رخ در پرده پنهان می کند

من همه قصد وصالش می کنم****وان ستمگر عزم هجران می کند

گر نمکدان پرشکر خواهی مترس****تلخیی کان شکرستان می کند

تیر مژگان و کمان ابروش****عاشقان را عید قربان می کند

از وفاها هر چه بتوان می کنم****وز جفاها هر چه نتوان می کند

غزل 244: یار با ما بی وفایی می کند
یار با ما بی وفایی می کند****بی گناه از من جدایی می کند

شمع جانم را بکشت آن بی وفا****جای دیگر روشنایی می کند

می کند با خویش خود بیگانگی****با غریبان آشنایی می کند

جوفروشست آن نگار سنگ دل****با من او گندم نمایی می کند

یار من اوباش و قلاشست و رند****بر من او خود پارسایی می کند

ای مسلمانان به فریادم رسید****کان فلانی بی وفایی می کند

کشتی عمرم شکستست از غمش****از من مسکین جدایی می کند

آن چه با من می کند اندر زمان****آفت دور سمایی می کند

سعدی شیرین سخن در راه عشق****از لبش بوسی گدایی می کند

غزل 245: هر که بی او زندگانی می کند
هر که بی او زندگانی می کند****گر نمی میرد گرانی می کند

من بر آن بودم که ندهم دل به عشق****سروبالا دلستانی می کند

مهربانی می نمایم بر قدش****سنگ دل نامهربانی می کند

برف پیری می نشیند بر سرم****همچنان طبعم جوانی می کند

ماجرای دل نمی گفتم به خلق****آب چشمم ترجمانی می کند

آهن افسرده می کوبد که جهد****با قضای آسمانی می کند

عقل را با عشق زور پنجه نیست****احتمال از ناتوانی می کند

چشم سعدی در امید روی یار****چون دهانش درفشانی می کند

هم بود شوری در این سر بی خلاف****کاین همه شیرین زبانی می کند

غزل 246: دلبرا پیش وجودت همه خوبان عدمند
دلبرا پیش وجودت همه خوبان عدمند****سروران بر در سودای تو خاک قدمند

شهری اندر هوست سوخته در آتش عشق****خلقی اندر طلبت غرقه دریای غمند

خون صاحب نظران ریختی ای کعبه حسن****قتل اینان که روا داشت که صید حرمند

صنم اندر بلد کفر پرستند و صلیب****زلف و روی تو در اسلام صلیب و صنمند

گاه گاهی بگذر در صف دلسوختگان****تا ثناییت بگویند و دعایی بدمند

هر خم از جعد پریشان تو زندان دلیست****تا نگویی که اسیران کمند تو کمند

حرف های خط موزون تو پیرامن روی****گویی از مشک سیه بر گل سوری رقمند

در چمن سرو ستادست و صنوبر خاموش****که اگر قامت زیبا ننمایی بچمند

زین امیران ملاحت که تو بینی بر کس****به شکایت نتوان رفت که خصم و حکمند

بندگان را نه گزیرست ز حکمت نه گریز****چه کنند ار بکشی ور بنوازی خدمند

جور دشمن چه کند گر نکشد طالب دوست****گنج و مار و گل و خار و غم و شادی به همند

غم دل با تو نگویم که تو در راحت نفس****نشناسی که جگرسوختگان در المند

تو سبکبار قوی حال کجا دریابی****که ضعیفان غمت بارکشان ستمند

سعدیا عاشق صادق ز بلا نگریزد****سست عهدان ارادت ز ملامت برمند

غزل 247: با دوست باش گر همه آفاق دشمنند
با دوست باش گر همه آفاق دشمنند****کو مرهمست اگر دگران نیش می زنند

ای صورتی که پیش تو خوبان روزگار****همچون طلسم پای خجالت به دامنند

یک بامداد اگر بخرامی به بوستان****بینی که سرو را ز لب جوی برکنند

تلخست پیش طایفه ای جور خوبروی****از معتقد شنو که شکر می پراکنند

ای متقی گر اهل دلی دیده ها بدوز****کاینان به دل ربودن مردم معینند

یا پرده ای به چشم تأمل فروگذار****یا دل بنه که پرده ز کارت برافکنند

جانم دریغ نیست ولیکن دل ضعیف****صندوق سر توست نخواهم که بشکنند

حسن تو نادرست در این

عهد و شعر من****من چشم بر تو و همگان گوش بر منند

گویی جمال دوست که بیند چنان که اوست****الا به راه دیده سعدی نظر کنند

غزل 248: شوخی مکن ای یار که صاحب نظرانند
شوخی مکن ای یار که صاحب نظرانند****بیگانه و خویش از پس و پیشت نگرانند

کس نیست که پنهان نظری با تو ندارد****من نیز بر آنم که همه خلق بر آنند

اهل نظرانند که چشمی به ارادت****با روی تو دارند و دگر بی بصرانند

هر کس غم دین دارد و هر کس غم دنیا****بعد از غم رویت غم بیهوده خورانند

ساقی بده آن کوزه خمخانه به درویش****کان ها که بمردند گل کوزه گرانند

چشمی که جمال تو ندیدست چه دیدست****افسوس بر اینان که به غفلت گذرانند

تا رای کجا داری و پروای که داری****کز هر طرفت طایفه ای منتظرانند

اینان که به دیدار تو در رقص می آیند****چون می روی اندر طلبت جامه درانند

سعدی به جفا ترک محبت نتوان گفت****بر در بنشینم اگر از خانه برانند

غزل 249: این جا شکری هست که چندین مگسانند
این جا شکری هست که چندین مگسانند****یا بوالعجبی کاین همه صاحب هوسانند

بس در طلبت سعی نمودیم و نگفتی****کاین هیچ کسان در طلب ما چه کسانند

ای قافله سالار چنین گرم چه رانی****آهسته که در کوه و کمر بازپسانند

صد مشعله افروخته گردد به چراغی****این نور تو داری و دگر مقتبسانند

من قلب و لسانم به وفاداری و صحبت****و اینان همه قلبند که پیش تو لسانند

آنان که شب آرام نگیرند ز فکرت****چون صبح پدیدست که صادق نفسانند

و آنان که به دیدار چنان میل ندارند****سوگند توان خورد که بی عقل و خسانند

دانی چه جفا می رود از دست رقیبت****حیفست که طوطی و زغن هم قفسانند

در طالع من نیست که نزدیک تو باشم****می گویمت از دور دعا گر برسانند

غزل 250: خوبرویان جفاپیشه وفا نیز کنند
خوبرویان جفاپیشه وفا نیز کنند****به کسان درد فرستند و دوا نیز کنند

پادشاهان ملاحت چو به نخجیر روند****صید را پای ببندند و رها نیز کنند

نظری کن به من خسته که ارباب کرم****به ضعیفان نظر از بهر خدا نیز کنند

عاشقان را ز بر خویش مران تا بر تو****سر و زر هر دو فشانند و دعا نیز کنند

گر کند میل به خوبان دل من عیب مکن****کاین گناهیست که در شهر شما نیز کنند

بوسه ای زان دهن تنگ بده یا بفروش****کاین متاعیست که بخشند و بها نیز کنند

تو ختایی بچه ای از تو خطا نیست عجب****کان که از اهل صوابند خطا نیز کنند

گر رود نام من اندر دهنت باکی نیست****پادشاهان به غلط یاد گدا نیز کنند

سعدیا گر نکند یاد تو آن ماه مرنج****ما که باشیم که اندیشه ما نیز کنند

غزل 251: اگر تو برشکنی دوستان سلام کنند
اگر تو برشکنی دوستان سلام کنند****که جور قاعده باشد که بر غلام کنند

هزار زخم پیاپی گر اتفاق افتد****ز دست دوست نشاید که انتقام کنند

به تیغ اگر بزنی بی دریغ و برگردی****چو روی باز کنی بازت احترام کنند

مرا کمند میفکن که خود گرفتارم****لویشه بر سر اسبان بدلگام کنند

چو مرغ خانه به سنگم بزن که بازآیم****نه وحشیم که مرا پای بند دام کنند

یکی به گوشه چشم التفات کن ما را****که پادشاهان گه گه نظر به عام کنند

که گفت در رخ زیبا حلال نیست نظر****حلال نیست که بر دوستان حرام کنند

ز من بپرس که فتوی دهم به مذهب عشق****نظر به روی تو شاید که بردوام کنند

دهان غنچه بدرد نسیم باد صبا****لبان لعل تو وقتی که ابتسام کنند

غریب مشرق و مغرب به آشنایی تو****غریب نیست که در شهر ما مقام کنند

من از روی تو نپیچم که

شرط عشق آنست****که روی در غرض و پشت برملام کنند

به جان مضایقه با دوستان مکن سعدی****که دوستی نبود هر چه ناتمام کنند

غزل 252: نشاید که خوبان به صحرا روند
نشاید که خوبان به صحرا روند****همه کس شناسند و هر جا روند

حلالست رفتن به صحرا ولیک****نه انصاف باشد که بی ما روند

نباید دل از دست مردم ربود****چو خواهند جایی که تنها روند

که بپسندد از باغبانان گل****که از بانگ بلبل به سودا روند

برآرند فریاد عشق از ختا****گر این شوخ چشمان به یغما روند

همه سروها را بباید خمید****که در پای آن سروبالا روند

بسا هوشمندا که در کوی عشق****چو من عاقل آیند و شیدا روند

بسازیم بر آسمان سلمی****اگر شاهدان بر ثریا روند

نه سعدی در این گل فرورفت و بس****که آنان که بر روی دریا روند

غزل 253: به بوی آن که شبی در حرم بیاسایند
به بوی آن که شبی در حرم بیاسایند****هزار بادیه سهلست اگر بپیمایند

طریق عشق جفا بردنست و جانبازی****دگر چه چاره که با زورمند برنایند

اگر به بام برآید ستاره پیشانی****چو ماه عید به انگشت هاش بنمایند

در گریز نبستست لیکن از نظرش****کجا روند اسیران که بند بر پایند

ز خون عزیزترم نیست مایه ای در تن****فدای دست عزیزان اگر بیالایند

مگر به خیل تو با دوستان نپیوندند****مگر به شهر تو بر عاشقان نبخشایند

فدای جان تو گر جان من طمع داری****غلام حلقه به گوش آن کند که فرمایند

هزار سرو خرامان به راستی نرسد****به قامت تو و گر سر بر آسمان سایند

حدیث حسن تو و داستان عشق مرا****هزار لیلی و مجنون بر آن نیفزایند

مثال سعدی عودست تا نسوزانی****جماعت از نفسش دم به دم نیاسایند

غزل 254: اخترانی که به شب در نظر ما آیند
اخترانی که به شب در نظر ما آیند****پیش خورشید محالست که پیدا آیند

همچنین پیش وجودت همه خوبان عدمند****گر چه در چشم خلایق همه زیبا آیند

مردم از قاتل عمدا بگریزند به جان****پاکبازان بر شمشیر تو عمدا آیند

تا ملامت نکنی طایفه رندان را****که جمال تو ببینند و به غوغا آیند

یعلم الله که گر آیی به تماشا روزی****مردمان از در و بامت به تماشا آیند

دلق و سجاده ناموس به میخانه فرست****تا مریدان تو در رقص و تمنا آیند

از سر صوفی سالوس دوتایی برکش****کاندر این ره ادب آنست که یکتا آیند

می ندانم خطر دوزخ و سودای بهشت****هر کجا خیمه زنی اهل دل آن جا آیند

آه سعدی جگر گوشه نشینان خون کرد****خرم آن روز که از خانه به صحرا آیند

غزل 255: تو را سماع نباشد که سوز عشق نبود
تو را سماع نباشد که سوز عشق نبود****گمان مبر که برآید ز خام هرگز دود

چو هر چه می رسد از دست اوست فرقی نیست****میان شربت نوشین و تیغ زهرآلود

نسیم باد صبا بوی یار من دارد****چو باد خواهم از این پس به بوی او پیمود

همی گذشت و نظر کردمش به گوشه چشم****که یک نظر بربایم مرا ز من بربود

به صبر خواستم احوال عشق پوشیدن****دگر به گل نتوانستم آفتاب اندود

سوار عقل که باشد که پشت ننماید****در آن مقام که سلطان عشق روی نمود

پیام ما که رساند به خدمتش که رضا****رضای توست گرم خسته داری ار خشنود

شبی نرفت که سعدی به داغ عشق نگفت****دگر شب آمد و کی بی تو روز خواهد بود

غزل 256: نفسی وقت بهارم هوس صحرا بود
نفسی وقت بهارم هوس صحرا بود****با رفیقی دو که دایم نتوان تنها بود

خاک شیراز چو دیبای منقش دیدم****وان همه صورت شاهد که بر آن دیبا بود

پارس در سایه اقبال اتابک ایمن****لیکن از ناله مرغان چمن غوغا بود

شکرین پسته دهانی به تفرج بگذشت****که چه گویم نتوان گفت که چون زیبا بود

یعلم الله که شقایق نه بدان لطف و سمن****نه بدان بوی و صنوبر نه بدان بالا بود

فتنه سامریش در نظر شورانگیز****نفس عیسویش در لب شکرخا بود

من در اندیشه که بت یا مه نو یا ملکست****یار بت پیکر مه روی ملک سیما بود

دل سعدی و جهانی به دمی غارت کرد****همچو نوروز که بر خوان ملک یغما بود

غزل 257: از دست دوست هر چه ستانی شکر بود
از دست دوست هر چه ستانی شکر بود****وز دست غیر دوست تبرزد تبر بود

دشمن گر آستین گل افشاندت به روی****از تیر چرخ و سنگ فلاخن بتر بود

گر خاک پای دوست خداوند شوق را****در دیدگان کشند جلای بصر بود

شرط وفاست آن که چو شمشیر برکشد****یار عزیز جان عزیزش سپر بود

یا رب هلاک من مکن الا به دست دوست****تا وقت جان سپردنم اندر نظر بود

گر جان دهی و گر سر بیچارگی نهی****در پای دوست هر چه کنی مختصر بود

ما سر نهاده ایم تو دانی و تیغ و تاج****تیغی که ماه روی زند تاج سر بود

مشتاق را که سر برود در وفای یار****آن روز روز دولت و روز ظفر بود

ما ترک جان از اول این کار گفته ایم****آن را که جان عزیز بود در خطر بود

آن کز بلا بترسد و از قتل غم خورد****او عاقلست و شیوه مجنون دگر بود

با نیم پختگان نتوان گفت سوز عشق****خام از عذاب سوختگان بی خبر بود

جانا دل شکسته سعدی نگاه

دار****دانی که آه سوختگان را اثر بود

غزل 258: مرا راحت از زندگی دوش بود
مرا راحت از زندگی دوش بود****که آن ماه رویم در آغوش بود

چنان مست دیدار و حیران عشق****که دنیا و دینم فراموش بود

نگویم می لعل شیرین گوار****که زهر از کف دست او نوش بود

ندانستم از غایت لطف و حسن****که سیم و سمن یا بر و دوش بود

به دیدار و گفتار جان پرورش****سراپای من دیده و گوش بود

نمی دانم این شب که چون روز شد****کسی بازداند که باهوش بود

مؤذن غلط کرد بانگ نماز****مگر همچو من مست و مدهوش بود

بگفتیم و دشمن بدانست و دوست****نماند آن تحمل که سرپوش بود

به خوابش مگر دیده ای سعدیا****زبان درکش امروز کان دوش بود

مبادا که گنجی ببیند فقیر****که نتواند از حرص خاموش بود

غزل 259: ناچار هر که صاحب روی نکو بود
ناچار هر که صاحب روی نکو بود****هر جا که بگذرد همه چشمی در او بود

ای گل تو نیز شوخی بلبل معاف دار****کان جا که رنگ و بوی بود گفت و گو بود

نفس آرزو کند که تو لب بر لبش نهی****بعد از هزار سال که خاکش سبو بود

پاکیزه روی در همه شهری بود ولیک****نه چون تو پاکدامن و پاکیزه خو بود

ای گوی حسن برده ز خوبان روزگار****مسکین کسی که در خم چوگان چو گو بود

مویی چنین دریغ نباشد گره زدن****بگذار تا کنار و برت مشک بو بود

پندارم آن که با تو ندارد تعلقی****نه آدمی که صورتی از سنگ و رو بود

من باری از تو بر نتوانم گرفت چشم****گم کرده دل هرآینه در جست و جو بود

بر می نیاید از دل تنگم نفس تمام****چون ناله کسی که به چاهی فرو بود

سعدی سپاس دار و جفا بین و دم مزن****کز دست نیکوان همه چیزی نکو بود

غزل 260: من چه در پای تو ریزم که خورای تو بود
من چه در پای تو ریزم که خورای تو بود****سر نه چیزست که شایسته پای تو بود

خرم آن روی که در روی تو باشد همه عمر****وین نباشد مگر آن وقت که رای تو بود

ذره ای در همه اجزای من مسکین نیست****که نه آن ذره معلق به هوای تو بود

تا تو را جای شد ای سرو روان در دل من****هیچ کس می نپسندم که به جای تو بود

به وفای تو که گر خشت زنند از گل من****همچنان در دل من مهر و وفای تو بود

غایت آنست که ما در سر کار تو رویم****مرگ ما باک نباشد چو بقای تو بود

من پروانه صفت پیش تو ای شمع چگل****گر بسوزم گنه من نه خطای تو بود

عجبست آن که

تو را دید و حدیث تو شنید****که همه عمر نه مشتاق لقای تو بود

خوش بود ناله دلسوختگان از سر درد****خاصه دردی که به امید دوای تو بود

ملک دنیا همه با همت سعدی هیچست****پادشاهیش همین بس که گدای تو بود

غزل 261: یا رب شب دوشین چه مبارک سحری بود
یا رب شب دوشین چه مبارک سحری بود****کو را به سر کشته هجران گذری بود

آن دوست که ما را به ارادت نظری هست****با او مگر او را به عنایت نظری بود

من بعد حکایت نکنم تلخی هجران****کان میوه که از صبر برآمد شکری بود

رویی نتوان گفت که حسنش به چه ماند****گویی که در آن نیم شب از روز دری بود

گویم قمری بود کس از من نپسندد****باغی که به هر شاخ درختش قمری بود

آن دم که خبر بودم از او تا تو نگویی****کز خویشتن و هر که جهانم خبری بود

در عالم وصفش به جهانی برسیدم****کاندر نظرم هر دو جهان مختصری بود

من بودم و او نی قلم اندر سر من کش****با او نتوان گفت وجود دگری بود

با غمزه خوبان که چو شمشیر کشیدست****در صبر بدیدم که نه محکم سپری بود

سعدی نتوانی که دگر دیده بدوزی****کان دل بربودند که صبرش قدری بود

غزل 262: عیبی نباشد از تو که بر ما جفا رود
عیبی نباشد از تو که بر ما جفا رود****مجنون از آستانه لیلی کجا رود

گر من فدای جان تو گردم دریغ نیست****بسیار سر که در سر مهر و وفا رود

ور من گدای کوی تو باشم غریب نیست****قارون اگر به خیل تو آید گدا رود

مجروح تیر عشق اگرش تیغ بر قفاست****چون می رود ز پیش تو چشم از قفا رود

حیف آیدم که پای همی بر زمین نهی****کاین پای لایقست که بر چشم ما رود

در هیچ موقفم سر گفت و شنید نیست****الا در آن مقام که ذکر شما رود

ای هوشیار اگر به سر مست بگذری****عیبش مکن که بر سر مردم قضا رود

ما چون نشانه پای به گل در بمانده ایم****خصم آن حریف نیست که تیرش خطا رود

ای آشنای کوی محبت صبور باش****بیداد

نیکوان همه بر آشنا رود

سعدی به در نمی کنی از سر هوای دوست****در پات لازمست که خار جفا رود

غزل 263: گفتمش سیر ببینم مگر از دل برود
گفتمش سیر ببینم مگر از دل برود****وان چنان پای گرفتست که مشکل برود

دلی از سنگ بباید به سر راه وداع****تا تحمل کند آن روز که محمل برود

چشم حسرت به سر اشک فرو می گیرم****که اگر راه دهم قافله بر گل برود

ره ندیدم چو برفت از نظرم صورت دوست****همچو چشمی که چراغش ز مقابل برود

موج از این بار چنان کشتی طاقت بشکست****که عجب دارم اگر تخته به ساحل برود

سهل بود آن که به شمشیر عتابم می کشت****قتل صاحب نظر آنست که قاتل برود

نه عجب گر برود قاعده صبر و شکیب****پیش هر چشم که آن قد و شمایل برود

کس ندانم که در این شهر گرفتار تو نیست****مگر آن کس که به شهر آید و غافل برود

گر همه عمر ندادست کسی دل به خیال****چون بباید به سر راه تو بی دل برود

روی بنمای که صبر از دل صوفی ببری****پرده بردار که هوش از تن عاقل برود

سعدی ار عشق نبازد چه کند ملک وجود****حیف باشد که همه عمر به باطل برود

قیمت وصل نداند مگر آزرده هجر****مانده آسوده بخسبد چو به منزل برود

غزل 264: هر که مجموع نباشد به تماشا نرود
هر که مجموع نباشد به تماشا نرود****یار با یار سفرکرده به تنها نرود

باد آسایش گیتی نزند بر دل ریش****صبح صادق ندمد تا شب یلدا نرود

بر دل آویختگان عرصه عالم تنگست****کان که جایی به گل افتاد دگر جا نرود

هرگز اندیشه یار از دل دیوانه عشق****به تماشای گل و سبزه و صحرا نرود

به سر خار مغیلان بروم با تو چنان****به ارادت که یکی بر سر دیبا نرود

با همه رفتن زیبای تذرو اندر باغ****که به شوخی برود پیش تو زیبا نرود

گر تو ای تخت سلیمان به سر ما زین دست****رفت خواهی عجب ار

مورچه در پا نرود

باغبانان به شب از زحمت بلبل چونند****که در ایام گل از باغچه غوغا نرود

همه عالم سخنم رفت و به گوشت نرسید****آری آن جا که تو باشی سخن ما نرود

هر که ما را به نصیحت ز تو می پیچد روی****گو به شمشیر که عاشق به مدارا نرود

ماه رخسار بپوشی تو بت یغمایی****تا دل خلقی از این شهر به یغما نرود

گوهر قیمتی از کام نهنگان آرند****هر که او را غم جانست به دریا نرود

سعدیا بار کش و یار فراموش مکن****مهر وامق به جفا کردن عذرا نرود

غزل 265: هر که را باغچه ای هست به بستان نرود
هر که را باغچه ای هست به بستان نرود****هر که مجموع نشستست پریشان نرود

آن که در دامنش آویخته باشد خاری****هرگزش گوشه خاطر به گلستان نرود

سفر قبله درازست و مجاور با دوست****روی در قبله معنی به بیابان نرود

گر بیارند کلید همه درهای بهشت****جان عاشق به تماشاگه رضوان نرود

گر سرت مست کند بوی حقیقت روزی****اندرونت به گل و لاله و ریحان نرود

هر که دانست که منزلگه معشوق کجاست****مدعی باشد اگر بر سر پیکان نرود

صفت عاشق صادق به درستی آنست****که گرش سر برود از سر پیمان نرود

به نصیحتگر دل شیفته می باید گفت****برو ای خواجه که این درد به درمان نرود

به ملامت نبرند از دل ما صورت عشق****نقش بر سنگ نبشتست به طوفان نرود

عشق را عقل نمی خواست که بیند لیکن****هیچ عیار نباشد که به زندان نرود

سعدیا گر همه شب شرح غمش خواهی گفت****شب به پایان رود و شرح به پایان نرود

غزل 266: در من این عیب قدیمست و به در می نرود
در من این عیب قدیمست و به در می نرود****که مرا بی می و معشوق به سر می نرود

صبرم از دوست مفرمای و تعنت بگذار****کاین بلاییست که از طبع بشر می نرود

مرغ مؤلوف که با خانه خدا انس گرفت****گر به سنگش بزنی جای دگر می نرود

عجب از دیده گریان منت می آید****عجب آنست کز او خون جگر می نرود

من از این بازنیایم که گرفتم در پیش****اگرم می رود از پیش اگر می نرود

خواستم تا نظری بنگرم و بازآیم****گفت از این کوچه ما راه به در می نرود

جور معشوق چنان نیست که الزام رقیب****گویی ابریست که از پیش قمر می نرود

تا تو منظور پدید آمدی ای فتنه پارس****هیچ دل نیست که دنبال نظر می نرود

زخم شمشیر غمت را به شکیبایی و عقل****چند مرهم بنهادیم و اثر می نرود

ترک دنیا و تماشا و

تنعم گفتیم****مهر مهریست که چون نقش حجر می نرود

موضعی در همه آفاق ندانم امروز****کز حدیث من و حسن تو خبر می نرود

ای که گفتی مرو اندر پی خوبان سعدی****چند گویی مگس از پیش شکر می نرود

غزل 267: سروبالایی به صحرا می رود
سروبالایی به صحرا می رود****رفتنش بین تا چه زیبا می رود

تا کدامین باغ از او خرمترست****کو به رامش کردن آن جا می رود

می رود در راه و در اجزای خاک****مرده می گوید مسیحا می رود

این چنین بیخود نرفتی سنگ دل****گر بدانستی چه بر ما می رود

اهل دل را گو نگه دارید چشم****کان پری پیکر به یغما می رود

هر که را در شهر دید از مرد و زن****دل ربود اکنون به صحرا می رود

آفتاب و سرو غیرت می برند****کآفتابی سروبالا می رود

باغ را چندان بساط افکنده اند****کآدمی بر فرش دیبا می رود

عقل را با عشق زور پنجه نیست****کار مسکین از مدارا می رود

سعدیا دل در سرش کردی و رفت****بلکه جانش نیز در پا می رود

غزل 268: ای ساربان آهسته رو کرام جانم می رود
ای ساربان آهسته رو کآرام جانم می رود****وآن دل که با خود داشتم با دلستانم می رود

من مانده ام مهجور از او بیچاره و رنجور از او****گویی که نیشی دور از او در استخوانم می رود

گفتم به نیرنگ و فسون پنهان کنم ریش درون****پنهان نمی ماند که خون بر آستانم می رود

محمل بدار ای ساروان تندی مکن با کاروان****کز عشق آن سرو روان گویی روانم می رود

او می رود دامن کشان من زهر تنهایی چشان****دیگر مپرس از من نشان کز دل نشانم می رود

برگشت یار سرکشم بگذاشت عیش ناخوشم****چون مجمری پرآتشم کز سر دخانم می رود

با آن همه بیداد او وین عهد بی بنیاد او****در سینه دارم یاد او یا بر زبانم می رود

بازآی و بر چشمم نشین ای دلستان نازنین****کآشوب و فریاد از زمین بر آسمانم می رود

شب تا سحر می نغنوم و اندرز کس می نشنوم****وین ره نه قاصد می روم کز کف عنانم می رود

گفتم بگریم تا ابل چون خر فروماند به گل****وین نیز نتوانم که دل با کاروانم می رود

صبر از وصال یار من برگشتن از دلدار من****گر چه نباشد

کار من هم کار از آنم می رود

در رفتن جان از بدن گویند هر نوعی سخن****من خود به چشم خویشتن دیدم که جانم می رود

سعدی فغان از دست ما لایق نبود ای بی وفا****طاقت نمیارم جفا کار از فغانم می رود

غزل 269: آن که مرا آرزوست دیر میسر شود
آن که مرا آرزوست دیر میسر شود****وین چه مرا در سرست عمر در این سر شود

تا تو نیایی به فضل رفتن ما باطلست****ور به مثل پای سعی در طلبت سر شود

برق جمالی بجست خرمن خلقی بسوخت****زان همه آتش نگفت دود دلی برشود

ای نظر آفتاب هیچ زیان داردت****گر در و دیوار ما از تو منور شود

گر نگهی دوست وار بر طرف ما کنی****حقه همان کیمیاست وین مس ما زر شود

هوش خردمند را عشق به تاراج برد****من نشنیدم که باز صید کبوتر شود

گر تو چنین خوبروی بار دگر بگذری****سنت پرهیزگار دین قلندر شود

هر که به گل دربماند تا بنگیرند دست****هر چه کند جهد بیش پای فروتر شود

چون متصور شود در دل ما نقش دوست****همچو بتش بشکنیم هر چه مصور شود

پرتو خورشید عشق بر همه افتد ولیک****سنگ به یک نوع نیست تا همه گوهر شود

هر که به گوش قبول دفتر سعدی شنید****دفتر وعظش به گوش همچو دف تر شود

غزل 270: هر لحظه در برم دل از اندیشه خون شود
هر لحظه در برم دل از اندیشه خون شود****تا منتهای کار من از عشق چون شود

دل برقرار نیست که گویم نصیحتی****از راه عقل و معرفتش رهنمون شود

یار آن حریف نیست که از در درآیدم****عشق آن حدیث نیست که از دل برون شود

فرهادوارم از لب شیرین گزیر نیست****ور کوه محنتم به مثل بیستون شود

ساکن نمی شود نفسی آب چشم من****سیماب طرفه نبود اگر بی سکون شود

دم درکش از ملامتم ای دوست زینهار****کاین درد عاشقی به ملامت فزون شود

جز دیده هیچ دوست ندیدم که سعی کرد****تا زعفران چهره من لاله گون شود

دیوار دل به سنگ تعنت خراب گشت****رخت سرای عقل به یغما کنون شود

چون دور عارض تو برانداخت رسم عقل****ترسم که عشق

در سر سعدی جنون شود

غزل 271: بخت این کند که رای تو با ما یکی شود
بخت این کند که رای تو با ما یکی شود****تا بشنود حسود و بر او ناوکی شود

خونم بریز و بر سر خاکم گذار کن****کاین رنج و سختیم همه پیش اندکی شود

آن را مسلمست تماشای نوبهار****کز عشق بوستان گل و خارش یکی شود

ای مفلس آن چه در سر توست از خیال گنج****پایت ضرورتست که در مهلکی شود

سعدی در این کمند به دیوانگی فتاد****گر دیگرش خلاص بود زیرکی شود

غزل 272: آن که نقشی دیگرش جایی مصور می شود
آن که نقشی دیگرش جایی مصور می شود****نقش او در چشم ما هر روز خوشتر می شود

عشق دانی چیست سلطانی که هر جا خیمه زد****بی خلاف آن مملکت بر وی مقرر می شود

دیگران را تلخ می آید شراب جور عشق****ما ز دست دوست می گیریم و شکر می شود

دل ز جان برگیر و در بر گیر یار مهربان****گر بدین مقدارت آن دولت میسر می شود

هرگزم در سر نبود اندیشه سودا ولیک****پیل اگر دربند می افتد مسخر می شود

عیش ها دارم در این آتش که بینی دم به دم****کاندرونم گر چه می سوزد منور می شود

تا نپنداری که با دیگر کسم خاطر خوشست****ظاهرم با جمع و خاطر جای دیگر می شود

غیرتم گوید نگویم با حریفان راز خویش****باز می بینم که در آفاق دفتر می شود

آب شوق از چشم سعدی می رود بر دست و خط****لاجرم چون شعر می آید سخن تر می شود

قول مطبوع از درون سوزناک آید که عود****چون همی سوزد جهان از وی معطر می شود

غزل 273: هفته ای می رود از عمر و به ده روز کشید
هفته ای می رود از عمر و به ده روز کشید****کز گلستان صفا بوی وفایی ندمید

آن که برگشت و جفا کرد به هیچم بفروخت****به همه عالمش از من نتوانند خرید

هر چه زان تلختر اندر همه عالم نبود****گو بگو از لب شیرین که لطیفست و لذیذ

گر من از خار بترسم نبرم دامن گل****کام در کام نهنگست بباید طلبید

مرو ای دوست که ما بی تو نخواهیم نشست****مبر ای یار که ما از تو نخواهیم برید

از تو با مصلحت خویش نمی پردازم****که محالست که در خود نگرد هر که تو دید

آفرین کردن و دشنام شنیدن سهلست****چه از آن به که بود با تو مرا گفت و شنید

جهد بسیار بکردم که نگویم غم دل****عاقبت جان به دهان آمد و طاقت برسید

آخر ای مطرب از این

پرده عشاق بگرد****چند گویی که مرا پرده به چنگ تو درید

تشنگانت به لب ای چشمه حیوان مردند****چند چون ماهی بر خشک توانند طپید

سخن سعدی بشنو که تو خود زیبایی****خاصه آن وقت که در گوش کنی مروارید

غزل 274: چه سروست آن که بالا می نماید
چه سروست آن که بالا می نماید****عنان از دست دل ها می رباید

که زاد این صورت منظور محبوب****از این صورت ندانم تا چه زاید

اگر صد نوبتش چون قرص خورشید****ببینم آب در چشم من آید

کس اندر عهد ما مانند وی نیست****ولی ترسم به عهد ما نپاید

فراغت زان طرف چندان که خواهی****وزین جانب محبت می فزاید

حدیث عشق جانان گفتنی نیست****و گر گویی کسی همدرد باید

درازای شب از ناخفتگان پرس****که خواب آلوده را کوته نماید

مرا پای گریز از دست او نیست****اگر می بنددم ور می گشاید

رها کن تا بیفتد ناتوانی****که با سرپنجگان زور آزماید

نشاید خون سعدی بی سبب ریخت****ولیکن چون مراد اوست شاید

غزل 275: نگفتم روزه بسیاری نپاید
نگفتم روزه بسیاری نپاید****ریاضت بگذرد سختی سر آید

پس از دشواری آسانیست ناچار****ولیکن آدمی را صبر باید

رخ از ما تا به کی پنهان کند عید****هلال آنک به ابرو می نماید

سرابستان در این موسم چه بندی****درش بگشای تا دل برگشاید

غلامان را بگو تا عود سوزند****کنیزک را بگو تا مشک ساید

که پندارم نگار سروبالا****در این دم تهنیت گویان درآید

سواران حلقه بربودند و آن شوخ****هنوز از حلقه ها دل می رباید

چو یار اندر حدیث آید به مجلس****مغنی را بگو تا کم سراید

که شعر اندر چنین مجلس نگنجد****بلی گر گفته سعدیست شاید

غزل 276: به حسن دلبر من هیچ در نمی باید
به حسن دلبر من هیچ در نمی باید****جز این دقیقه که با دوستان نمی پاید

حلاوتیست لب لعل آبدارش را****که در حدیث نیاید چو در حدیث آید

ز چشم غمزده خون می رود به حسرت آن****که او به گوشه چشم التفات فرماید

بیا که دم به دمت یاد می رود هر چند****که یاد آب بجز تشنگی نیفزاید

امیدوار تو جمعی که روی بنمایی****اگر چه فتنه نشاید که روی بنماید

نخست خونم اگر می روی به قتل بریز****که گر نریزی از دیده ام بپالاید

به انتظار تو آبی که می رود از چشم****به آب چشم نماند که چشمه می زاید

کنند هر کسی از حضرتت تمنایی****خلاف همت من کز توام تو می باید

شکر به دست ترش روی خادمم مفرست****و گر به دست خودم زهر می دهی شاید

تو همچو کعبه عزیز اوفتاده ای در اصل****که هر که وصل تو خواهد جهان بپیماید

من آن قیاس نکردم که زور بازوی عشق****عنان عقل ز دست حکیم برباید

نگفتمت که به ترکان نظر مکن سعدی****چو ترک ترک نگفتی تحملت باید

در سرای در این شهر اگر کسی خواهد****که روی خوب نبیند به گل برانداید

غزل 277: بخت بازآید از آن در که یکی چون درآید
بخت بازآید از آن در که یکی چون تو درآید****روی میمون تو دیدن در دولت بگشاید

صبر بسیار بباید پدر پیر فلک را****تا دگر مادر گیتی چو تو فرزند بزاید

این لطافت که تو داری همه دل ها بفریبد****وین بشاشت که تو داری همه غم ها بزداید

رشکم از پیرهن آید که در آغوش تو خسبد****زهرم از غالیه آید که بر اندام تو ساید

نیشکر با همه شیرینی اگر لب بگشایی****پیش نطق شکرینت چو نی انگشت بخاید

گر مرا هیچ نباشد نه به دنیا نه به عقبی****چون تو دارم همه دارم دگرم هیچ نباید

دل به سختی بنهادم پس از آن دل به تو دادم****هر

که از دوست تحمل نکند عهد نپاید

با همه خلق نمودم خم ابرو که تو داری****ماه نو هر که ببیند به همه کس بنماید

گر حلالست که خون همه عالم تو بریزی****آن که روی از همه عالم به تو آورد نشاید

چشم عاشق نتوان دوخت که معشوق نبیند****پای بلبل نتوان بست که بر گل نسراید

سعدیا دیدن زیبا نه حرامست ولیکن****نظری گر بربایی دلت از کف برباید

غزل 278: سروی چو تو می باید تا باغ بیاراید
سروی چو تو می باید تا باغ بیاراید****ور در همه باغستان سروی نبود شاید

در عقل نمی گنجد در وهم نمی آید****کز تخم بنی آدم فرزند پری زاید

چندان دل مشتاقان بربود لب لعلت****کاندر همه شهر اکنون دل نیست که برباید

هر کس سر سودایی دارند و تمنایی****من بنده فرمانم تا دوست چه فرماید

گر سر برود قطعا در پای نگارینش****سهلست ولی ترسم کو دست نیالاید

حقا که مرا دنیا بی دوست نمی باید****با تفرقه خاطر دنیا به چه کار آید

سرهاست در این سودا چون حلقه زنان بر در****تا بخت بلند این در بر روی که بگشاید

ترسم نکند لیلی هرگز به وفا میلی****تا خون دل مجنون از دیده نپالاید

بر خسته نبخشاید آن سرکش سنگین دل****باشد که چو بازآید بر کشته ببخشاید

ساقی بده و بستان داد طرب از دنیا****کاین عمر نمی ماند و این عهد نمی پاید

گویند چرا سعدی از عشق نپرهیزد****من مستم از این معنی هشیار سری باید

غزل 279: فراق را دلی از سنگ سختتر باید
فراق را دلی از سنگ سختتر باید****مرا دلیست که با شوق بر نمی آید

هنوز با همه بدعهدیت دعاگویم****بیا و گر همه دشنام می دهی شاید

اگر چه هر چه جهانت به دل خریدارند****منت به جان بخرم تا کسی نیفزاید

بکش چنان که توانی که بنده را نرسد****خلاف آن چه خداوندگار فرماید

نه زنده را به تو میلست و مهربانی و بس****که مرده را به نسیمت روان بیاساید

مپرس کشته شمشیر عشق را چونی****چنان که هر که ببیند بر او ببخشاید

پدر که چون تو جگرگوشه از خدا می خواست****خبر نداشت که دیگر چه فتنه می زاید

توانگرا در رحمت به روی درویشان****مبند و گر تو ببندی خدای بگشاید

به خون سعدی اگر تشنه ای حلالت باد****تو دیر زی که مرا عمر خود نمی پاید

غزل 280: مرو به خواب که خوابت ز چشم برباید
مرو به خواب که خوابت ز چشم برباید****گرت مشاهده خویش در خیال آید

مجال صبر همین بود و منتهای شکیب****دگر مپای که عمر این همه نمی پاید

چه ارمغانی از آن به که دوستان بینی****تو خود بیا که دگر هیچ در نمی باید

اگر چه صاحب حسنند در جهان بسیار****چو آفتاب برآید ستاره ننماید

ز نقش روی تو مشاطه دست بازکشید****که شرم داشت که خورشید را بیاراید

به لطف دلبر من در جهان نبینی دوست****که دشمنی کند و دوستی بیفزاید

نه زنده را به تو میلست و مهربانی و بس****که مرده را به نسیمت روان بیاساید

دریغ نیست مرا هر چه هست در طلبت****دلی چه باشد و جانی چه در حساب آید

چرا و چون نرسد دردمند عاشق را****مگر مطاوعت دوست تا چه فرماید

گر آه سینه سعدی رسد به حضرت دوست****چه جای دوست که دشمن بر او ببخشاید

غزل 281: امیدوار چنانم که کار بسته برآید
امیدوار چنانم که کار بسته برآید****وصال چون به سر آمد فراق هم به سر آید

من از تو سیر نگردم و گر ترش کنی ابرو****جواب تلخ ز شیرین مقابل شکر آید

به رغم دشمنم ای دوست سایه ای به سر آور****که موش کور نخواهد که آفتاب برآید

گلم ز دست به دربرد روزگار مخالف****امید هست که خارم ز پای هم به درآید

گرم حیات بماند نماند این غم و حسرت****و گر نمیرد بلبل درخت گل به بر آید

ز بس که در نظر آمد خیال روی تو ما را****چنان شدم که به جهدم خیال در نظر آید

هزار قرعه به نامت زدیم و بازنگشتی****ندانم آیت رحمت به طالع که برآید

ضرورتست که روزی به کوه رفته ز دستت****چنان بگرید سعدی که آب تا کمر آید

غزل 282: مرا چو آرزوی روی آن نگار آید
مرا چو آرزوی روی آن نگار آید****چو بلبلم هوس ناله های زار آید

میان انجمن از لعل او چو آرم یاد****مرا سرشک چو یاقوت در کنار آید

ز رنگ لاله مرا روی دلبر آید یاد****ز شکل سبزه مرا یاد خط یار آید

گلی به دست من آید چو روی تو هیهات****هزار سال دگر گر چنین بهار آید

خسان خورند بر از باغ وصل او و مرا****ز گلستان جمالش نصیب خار آید

طمع مدار وصالی که بی فراق بود****هرآینه پس هر مستیی خمار آید

مرا زمانه ز یاران به منزلی انداخت****که راضیم به نسیمی کز آن دیار آید

فراق یار به یک بار بیخ صبر بکند****بهار وصل ندانم که کی به بار آید

دلا اگر چه که تلخست بیخ صبر ولی****چو بر امید وصالست خوشگوار آید

پس از تحمل سختی امید وصل مراست****که صبح از شب و تریاک هم ز مار آید

ز چرخ عربده جو بس خدنگ تیر جفا****بجست

و در دل مردان هوشیار آید

چو عمر خوش نفسی گر گذر کنی بر من****مرا همان نفس از عمر در شمار آید

بجز غلامی دلدار خویش سعدی را****ز کار و بار جهان گر شهیست عار آید

غزل 283: سرمست اگر درآیی عالم به هم برآید
سرمست اگر درآیی عالم به هم برآید****خاک وجود ما را گرد از عدم برآید

گر پرتوی ز رویت در کنج خاطر افتد****خلوت نشین جان را آه از حرم برآید

گلدسته امیدی بر جان عاشقان نه****تا ره روان غم را خار از قدم برآید

گفتی به کام روزی با تو دمی برآرم****آن کام برنیامد ترسم که دم برآید

عاشق بگشتم ار چه دانسته بودم اول****کز تخم عشقبازی شاخ ندم برآید

گویند دوستانم سودا و ناله تا کی****سودا ز عشق خیزد ناله ز غم برآید

دل رفت و صبر و دانش ما مانده ایم و جانی****ور زان که غم غم توست آن نیز هم برآید

هر دم ز سوز عشقت سعدی چنان بنالد****کز شعر سوزناکش دود از قلم برآید

غزل 284: به کوی لاله رخان هر که عشقباز آید
به کوی لاله رخان هر که عشقباز آید****امید نیست که دیگر به عقل بازآید

کبوتری که دگر آشیان نخواهد دید****قضا همی بردش تا به چنگ باز آید

ندانم ابروی شوخت چگونه محرابیست****که گر ببیند زندیق در نماز آید

بزرگوار مقامی و نیکبخت کسی****که هر دم از در او چون تویی فراز آید

ترش نباشم اگر صد جواب تلخ دهی****که از دهان تو شیرین و دلنواز آید

بیا و گونه زردم ببین و نقش بخوان****که گر حدیث کنم قصه ای دراز آید

خروشم از تف سینست و ناله از سر درد****نه چون دگر سخنان کز سر مجاز آید

به جای خاک قدم بر دو چشم سعدی نه****که هر که چون تو گرامی بود به ناز آید

غزل 285: کاروانی شکر از مصر به شیراز آید
کاروانی شکر از مصر به شیراز آید****اگر آن یار سفرکرده ما بازآید

گو تو بازآی که گر خون منت درخوردست****پیشت آیم چو کبوتر که به پرواز آید

نام و ننگ و دل و دین گو برود این مقدار****چیست تا در نظر عاشق جانباز آید

من خود این سنگ به جان می طلبیدم همه عمر****کاین قفس بشکند و مرغ به پرواز آید

اگر این داغ جگرسوز که بر جان منست****بر دل کوه نهی سنگ به آواز آید

من همان روز که روی تو بدیدم گفتم****هیچ شک نیست که از روی چنین ناز آید

هر چه در صورت عقل آید و در وهم و قیاس****آن که محبوب منست از همه ممتاز آید

گر تو بازآیی و بر ناظر سعدی بروی****هیچ غم نیست که منظور به اعزاز آید

غزل 286: اگر آن عهدشکن با سر میثاق آید
اگر آن عهدشکن با سر میثاق آید****جان رفتست که با قالب مشتاق آید

همه شب های جهان روز کند طلعت او****گر چو صبحیش نظر بر همه آفاق آید

هر غمی را فرجی هست ولیکن ترسم****پیش از آنم بکشد زهر که تریاق آید

بندگی هیچ نکردیم و طمع می داریم****که خداوندی از آن سیرت و اخلاق آید

گر همه صورت خوبان جهان جمع کنند****روی زیبای تو دیباچه اوراق آید

دیگری گر همه احسان کند از من بخلست****وز تو مطبوع بود گر همه احراق آید

سرو از آن پای گرفتست به یک جای مقیم****که اگر با تو رود شرمش از آن ساق آید

بی تو گر باد صبا می زندم بر دل ریش****همچنانست که آتش که به حراق آید

گر فراقت نکشد جان به وصالت بدهم****تو گرو بردی اگر جفت و اگر طاق آید

سعدیا هر که ندارد سر جان افشانی****مرد آن نیست که در حلقه عشاق آید

غزل 287: نه چندان آرزومندم که وصفش در بیان آید
نه چندان آرزومندم که وصفش در بیان آید****و گر صد نامه بنویسم حکایت بیش از آن آید

مرا تو جان شیرینی به تلخی رفته از اعضا****الا ای جان به تن بازآ و گر نه تن به جان آید

ملامت ها که بر من رفت و سختی ها که پیش آمد****گر از هر نوبتی فصلی بگویم داستان آید

چه پروای سخن گفتن بود مشتاق خدمت را****حدیث آن گه کند بلبل که گل با بوستان آید

چه سود آب فرات آن گه که جان تشنه بیرون شد****چو مجنون بر کنار افتاد لیلی با میان آید

من ای گل دوست می دارم تو را کز بوی مشکینت****چنان مستم که گویی بوی یار مهربان آید

نسیم صبح را گفتم تو با او جانبی داری****کز آن جانب که او باشد صبا عنبرفشان آید

گناه توست اگر

وقتی بنالد ناشکیبایی****ندانستی که چون آتش دراندازی دخان آید

خطا گفتم به نادانی که جوری می کند عذرا****نمی باید که وامق را شکایت بر زبان آید

قلم خاصیتی دارد که سر تا سینه بشکافی****دگربارش بفرمایی به فرق سر دوان آید

زمین باغ و بستان را به عشق باد نوروزی****بباید ساخت با جوری که از باد خزان آید

گرت خونابه گردد دل ز دست دوستان سعدی****نه شرط دوستی باشد که از دل بر دهان آید

غزل 288: که برگذشت که بوی عبیر می آید
که برگذشت که بوی عبیر می آید****که می رود که چنین دلپذیر می آید

نشان یوسف گم کرده می دهد یعقوب****مگر ز مصر به کنعان بشیر می آید

ز دست رفتم و بی دیدگان نمی دانند****که زخم های نظر بر بصیر می آید

همی خرامد و عقلم به طبع می گوید****نظر بدوز که آن بی نظیر می آید

جمال کعبه چنان می دواندم به نشاط****که خارهای مغیلان حریر می آید

نه آن چنان به تو مشغولم ای بهشتی رو****که یاد خویشتنم در ضمیر می آید

ز دیدنت نتوانم که دیده دربندم****و گر مقابله بینم که تیر می آید

هزار جامه معنی که من براندازم****به قامتی که تو داری قصیر می آید

به کشتن آمده بود آن که مدعی پنداشت****که رحمتی مگرش بر اسیر می آید

رسید ناله سعدی به هر که در آفاق****هم آتشی زده ای تا نفیر می آید

غزل 289: آن نه عشقست که از دل به دهان می آید
آن نه عشقست که از دل به دهان می آید****وان نه عاشق که ز معشوق به جان می آید

گو برو در پس زانوی سلامت بنشین****آن که از دست ملامت به فغان می آید

کشتی هر که در این ورطه خون خوار افتاد****نشنیدیم که دیگر به کران می آید

یا مسافر که در این بادیه سرگردان شد****دیگر از وی خبر و نام و نشان می آید

چشم رغبت که به دیدار کسی کردی باز****باز بر هم منه ار تیر و سنان می آید

عاشق آنست که بی خویشتن از ذوق سماع****پیش شمشیر بلا رقص کنان می آید

حاش لله که من از تیر بگردانم روی****گر بدانم که از آن دست و کمان می آید

کشته بینند و مقاتل نشناسند که کیست****کاین خدنگ از نظر خلق نهان می آید

اندرون با تو چنان انس گرفتست مرا****که ملالم از همه خلق جهان می آید

شرط عشقست که از دوست شکایت نکنند****لیکن از شوق حکایت به زبان می آید

سعدیا این همه فریاد تو بی دردی نیست****آتشی هست

که دود از سر آن می آید

غزل 290: تو را سریست که با ما فرو نمی آید
تو را سریست که با ما فرو نمی آید****مرا دلی که صبوری از او نمی آید

کدام دیده به روی تو باز شد همه عمر****که آب دیده به رویش فرو نمی آید

جز این قدر نتوان گفت بر جمال تو عیب****که مهربانی از آن طبع و خو نمی آید

چه جور کز خم چوگان زلف مشکینت****بر اوفتاده مسکین چو گو نمی آید

اگر هزار گزند آید از تو بر دل ریش****بد از منست که گویم نکو نمی آید

گر از حدیث تو کوته کنم زبان امید****که هیچ حاصل از این گفت و گو نمی آید

گمان برند که در عودسوز سینه من****بمرد آتش معنی که بو نمی آید

چه عاشقست که فریاد دردناکش نیست****چه مجلسست کز او های و هو نمی آید

به شیر بود مگر شور عشق سعدی را****که پیر گشت و تغیر در او نمی آید

غزل 291: آنک از جنت فردوس یکی می آید
آنک از جنت فردوس یکی می آید****اختری می گذرد یا ملکی می آید

هر شکرپاره که در می رسد از عالم غیب****بر دل ریش عزیزان نمکی می آید

تا مگر یافته گردد نفسی خدمت او****نفسی می رود از عمر و یکی می آید

سعدیا لشکر سلطان غمش ملک وجود****هم بگیرد که دمادم یزکی می آید

غزل 292: شیرین دهان آن بت عیار بنگرید
شیرین دهان آن بت عیار بنگرید****در در میان لعل شکربار بنگرید

بستان عارضش که تماشاگه دلست****پرنرگس و بنفشه و گلنار بنگرید

از ما به یک نظر بستاند هزار دل****این آبروی و رونق بازار بنگرید

سنبل نشانده بر گل سوری نگه کنید****عنبرفشانده گرد سمن زار بنگرید

امروز روی یار بسی خوبتر از دیست****امسال کار من بتر از پار بنگرید

در عهد شاه عادل اگر فتنه نادرست****این چشم مست و فتنه خون خوار بنگرید

گفتار بشنویدش و دانم که خود ز کبر****با کس سخن نگوید رفتار بنگرید

آن دم که جعد زلف پریشان برافکند****صد دل به زیر طره طرار بنگرید

گنجیست درج در عقیقین آن پسر****بالای گنج حلقه زده مار بنگرید

چشمش به تیغ غمزه خون خوار خیره کش****شهری گرفت قوت بیمار بنگرید

آتشکدست باطن سعدی ز سوز عشق****سوزی که در دلست در اشعار بنگرید

دی گفت سعدیا من از آن توام به طنز****این عشوه دروغ دگربار بنگرید

حرف ر
غزل 293: آفتابست آن پری رخ یا ملایک یا بشر
آفتابست آن پری رخ یا ملایک یا بشر****قامتست آن یا قیامت یا الف یا نیشکر

هد صبری ما تولی رد عقلی ما ثنا****صاد قلبی ما تمشی زاد وجدی ما عبر

گلبنست آن یا تن نازک نهادش یا حریر****آهنست آن یا دل نامهربانش یا حجر

تهت و المطلوب عندی کیف حالی ان نا****حرت و المامول نحوی ما احتیالی ان هجر

باغ فردوسست گلبرگش نخوانم یا بهار****جان شیرینست خورشیدش نگویم یا قمر

قل لمن یبغی فرارا منه هل لی سلوه****ام علی التقدیر انی ابتغی این المفر

بر فراز سرو سیمینش چو بخرامد به ناز****چشم شورانگیز بین تا نجم بینی بر شجر

یکره المحبوب وصلی انتهی عما نهی****یرسم المنظور قتلی ارتضی فیما امر

کاش اندک مایه نرمی در خطابش دیدمی****ور مرا عشقش به سختی کشت سهلست این قدر

قیل لی فی الحب

اخطار و تحصیل المنی****دوله القی بمن القی بروحی فی الخطر

گوشه گیر ای یار یا جان در میان آور که عشق****تیربارانست یا تسلیم باید یا حذر

فالتنائی غصه ما ذاق الامن صبا****و التدانی فرصه ما نال الا من صبر

دختران طبع را یعنی سخن با این جمال****آبرویی نیست پیش آن آن زیبا پسر

لحظک القتال یغوی فی هلاکی لا تدع****عطفک المیاس یسعی فی بلائی لا تذر

آخر ای سرو روان بر ما گذر کن یک زمان****آخر ای آرام جان در ما نظر کن یک نظر

یا رخیم الجسم لو لا انت شخصی ما انحنی****یا کحیل الطرف لو لا انت دمعی ما انحدر

دوستی را گفتم اینک عمر شد گفت ای عجب****طرفه می دارم که بی دلدار چون بردی به سر

بعض خلانی اتانی سائلا عن قصتی****قلت لا تسئل صفار الوجه یغنی عن خبر

گفت سعدی صبر کن یا سیم و زر ده یا گریز****عشق را یا مال باید یا صبوری یا سفر

غزل 294: آمد گه آن که بوی گلزار
آمد گه آن که بوی گلزار****منسوخ کند گلاب عطار

خواب از سر خفتگان به دربرد****بیداری بلبلان اسحار

ما کلبه زهد برگرفتیم****سجاده که می برد به خمار

یک رنگ شویم تا نباشد****این خرقه سترپوش زنار

برخیز که چشم های مستت****خفتست و هزار فتنه بیدار

وقتی صنمی دلی ربودی****تو خلق ربوده ای به یک بار

یا خاطر خویشتن به ما ده****یا خاطر ما ز دست بگذار

نه راه شدن نه روی بودن****معشوقه ملول و ما گرفتار

هم زخم تو به چو می خورم زخم****هم بار تو به چو می کشم بار

من پیش نهاده ام که در خون****برگردم و برنگردم از یار

گر دنیی و آخرت بیاری****کاین هر دو بگیر و دوست بگذار

ما یوسف خود نمی فروشیم****تو سیم سیاه خود نگه دار

غزل 295: خفتن عاشق یکیست بر سر دیبا و خار
خفتن عاشق یکیست بر سر دیبا و خار****چون نتواند کشید دست در آغوش یار

گر دگری را شکیب هست ز دیدار دوست****من نتوانم گرفت بر سر آتش قرار

آتش آه است و دود می رودش تا به سقف****چشمه چشمست و موج می زندش بر کنار

گر تو ز ما فارغی ما به تو مستظهریم****ور تو ز ما بی نیاز ما به تو امیدوار

ای که به یاران غار مشتغلی دوستکام****غمزده ای بر درست چون سگ اصحاب غار

این همه بار احتمال می کنم و می روم****اشتر مست از نشاط گرم رود زیر بار

ما سپر انداختیم گردن تسلیم پیش****گر بکشی حاکمی ور بدهی زینهار

تیغ جفا گر زنی ضرب تو آسایشست****روی ترش گر کنی تلخ تو شیرین گوار

سعدی اگر داغ عشق در تو مؤثر شود****فخر بود بنده را داغ خداوندگار

غزل 296: دولت جان پرورست صحبت آموزگار
دولت جان پرورست صحبت آمیزگار****خلوت بی مدعی سفره بی انتظار

آخر عهد شبست اول صبح ای ندیم****صبح دوم بایدت سر ز گریبان برآر

دور نباشد که خلق روز تصور کنند****گر بنمایی به شب طلعت خورشیدوار

مشعله ای برفروز مشغله ای پیش گیر****تا ببرم از سرم زحمت خواب و خمار

خیز و غنیمت شمار جنبش باد ربیع****ناله موزون مرغ بوی خوش لاله زار

برگ درختان سبز پیش خداوند هوش****هر ورقی دفتریست معرفت کردگار

روز بهارست خیز تا به تماشا رویم****تکیه بر ایام نیست تا دگر آید بهار

وعده که گفتی شبی با تو به روز آورم****شب بگذشت از حساب روز برفت از شمار

دور جوانی گذشت موی سیه پیسه گشت****برق یمانی بجست گرد بماند از سوار

دفتر فکرت بشوی گفته سعدی بگوی****دامن گوهر بیار بر سر مجلس ببار

غزل 297: زنده کدامست بر هوشیار
زنده کدامست بر هوشیار****آن که بمیرد به سر کوی یار

عاشق دیوانه سرمست را****پند خردمند نیاید به کار

سر که به کشتن بنهی پیش دوست****به که بگشتن بنهی در دیار

ای که دلم بردی و جان سوختی****در سر سودای تو شد روزگار

شربت زهر ار تو دهی نیست تلخ****کوه احد گر تو نهی نیست بار

بندی مهر تو نیابد خلاص****غرقه عشق تو نبیند کنار

درد نهانی دل تنگم بسوخت****لاجرمم عشق ببود آشکار

در دلم آرام تصور مکن****وز مژه ام خواب توقع مدار

گر گله از ماست شکایت بگوی****ور گنه از توست غرامت بیار

بر سر پا عذر نباشد قبول****تا ننشینی ننشیند غبار

دل چه محل دارد و دینار چیست****مدعیم گر نکنم جان نثار

سعدی اگر زخم خوری غم مخور****فخر بود داغ خداوندگار

غزل 298: شرطست جفا کشیدن از یار
شرطست جفا کشیدن از یار****خمرست و خمار و گلبن و خار

من معتقدم که هر چه گویی****شیرین بود از لب شکربار

پیش دگری نمی توان رفت****از تو به تو آمدم به زنهار

عیبت نکنم اگر بخندی****بر من چو بگریم از غمت زار

شک نیست که بوستان بخندد****هر گه که بگرید ابر آزار

تو می روی و خبر نداری****و اندر عقبت قلوب و ابصار

گر پیش تو نوبتی بمیرم****هیچم نبود گزند و تیمار

جز حسرت آن که زنده گردم****تا پیش بمیرمت دگربار

گفتم که به گوشه ای چو سنگی****بنشینم و روی دل به دیوار

دانم که میسرم نگردد****تو سنگ درآوری به گفتار

سعدی نرود به سختی از پیش****با قید کجا رود گرفتار

غزل 299: ای صبر پای دار که پیمان شکست یار
ای صبر پای دار که پیمان شکست یار****کارم ز دست رفت و نیامد به دست یار

برخاست آهم از دل و در خون نشست چشم****یا رب ز من چه خاست که بی من نشست یار

در عشق یار نیست مرا صبر و سیم و زر****لیک آب چشم و آتش دل هر دو هست یار

چون قامتم کمان صفت از غم خمیده دید****چون تیر ناگهان ز کنارم بجست یار

سعدی به بندگیش کمر بسته ای ولیک****منت منه که طرفی از این برنبست یار

اکنون که بی وفایی یارت درست شد****در دل شکن امید که پیمان شکست یار

غزل 300: یار آن بود که صبر کند بر جفای یار
یار آن بود که صبر کند بر جفای یار****ترک رضای خویش کند در رضای یار

گر بر وجود عاشق صادق نهند تیغ****بیند خطای خویش و نبیند خطای یار

یار از برای نفس گرفتن طریق نیست****ما نفس خویشتن بکشیم از برای یار

یاران شنیده ام که بیابان گرفته اند****بی طاقت از ملامت خلق و جفای یار

من ره نمی برم مگر آن جا که کوی دوست****من سر نمی نهم مگر آن جا که پای یار

گفتی هوای باغ در ایام گل خوشست****ما را به در نمی رود از سر هوای یار

بستان بی مشاهده دیدن مجاهدست****ور صد درخت گل بنشانی به جای یار

ای باد اگر به گلشن روحانیان روی****یار قدیم را برسانی دعای یار

ما را از درد عشق تو با کس حدیث نیست****هم پیش یار گفته شود ماجرای یار

هر کس میان جمعی و سعدی و گوشه ای****بیگانه باشد از همه خلق آشنای یار

غزل 301: هر شب اندیشه دیگر کنم و رای دگر
هر شب اندیشه دیگر کنم و رای دگر****که من از دست تو فردا بروم جای دگر

بامدادان که برون می نهم از منزل پای****حسن عهدم نگذارد که نهم پای دگر

هر کسی را سر چیزی و تمنای کسیست****ما به غیر از تو نداریم تمنای دگر

زان که هرگز به جمال تو در آیینه وهم****متصور نشود صورت و بالای دگر

وامقی بود که دیوانه عذرایی بود****منم امروز و تویی وامق و عذرای دگر

وقت آنست که صحرا گل و سنبل گیرد****خلق بیرون شده هر قوم به صحرای دگر

بامدادان به تماشای چمن بیرون آی****تا فراغ از تو نماند به تماشای دگر

هر صباحی غمی از دور زمان پیش آید****گویم این نیز نهم بر سر غم های دگر

بازگویم نه که دوران حیات این همه نیست****سعدی امروز تحمل کن و فردای دگر

غزل 302: به فلک می رسد از روی چو خورشید تو نور
به فلک می رسد از روی چو خورشید تو نور****قل هو الله احد چشم بد از روی تو دور

آدمی چون تو در آفاق نشان نتوان داد****بلکه در جنت فردوس نباشد چو تو حور

حور فردا که چنین روی بهشتی بیند****گرش انصاف بود معترف آید به قصور

شب ما روز نباشد مگر آن گاه که تو****از شبستان به درآیی چو صباح از دیجور

زندگان را نه عجب گر به تو میلی باشد****مردگان بازنشینند به عشقت ز قبور

آن بهایم نتوان گفت که جانی دارد****که ندارد نظری با چو تو زیبامنظور

سحر چشمان تو باطل نکند چشم آویز****مست چندان که بکوشند نباشد مستور

این حلاوت که تو داری نه عجب کز دستت****عسلی دوزد و زنار ببندد زنبور

آن چه در غیبتت ای دوست به من می گذرد****نتوانم که حکایت کنم الا به حضور

منم امروز و تو انگشت نمای زن و مرد****من به شیرین سخنی تو به

نکویی مشهور

سختم آید که به هر دیده تو را می نگرند****سعدیا غیرتت آمد نه عجب سعد غیور

غزل 303: پروانه نمی شکیبد از دور
پروانه نمی شکیبد از دور****ور قصد کند بسوزدش نور

هر کس به تعلقی گرفتار****صاحب نظران به عشق منظور

آن روز که روز حشر باشد****دیوان حساب و عرض منشور

ما زنده به ذکر دوست باشیم****دیگر حیوان به نفخه صور

یا رب که تو در بهشت باشی****تا کس نکند نگاه در حور

ما مست شراب ناب عشقیم****نه تشنه سلسبیل و کافور

بیم است شرار آه مشتاق****کآتش بزند حجاب مستور

من دانم و دردمند بیدار****آهنگ شب دراز دیجور

آخر ز هلاک ما چه خیزد****سیمرغ چه می کند به عصفور

نزدیک نمی شوی به صورت****وز دیده دل نمی شوی دور

از پیش تو راه رفتنم نیست****گردن به کمند به که مهجور

سعدی چو مرادت انگبینست****واجب بود احتمال زنبور

غزل 304: آن کیست که می رود به نخجیر
آن کیست که می رود به نخجیر****پای دل دوستان به زنجیر

همشیره جادوان بابل****همسایه لعبتان کشمیر

اینست بهشت اگر شنیدی****کز دیدن آن جوان شود پیر

از عشق کمان دست و بازوش****افتاده خبر ندارد از تیر

نقاش که صورتش ببیند****از دست بیفکند تصاویر

ای سخت جفای سست پیوند****رفتی و چنین برفت تقدیر

کوته نظران ملامت از عشق****بی فایده می کنند و تحذیر

با جان من از جسد برآید****خونی که فروشدست با شیر

گر جان طلبد حبیب عشاق****نه منع روا بود نه تأخیر

آن را که مراد دوست باید****گو ترک مراد خویشتن گیر

سعدی چو اسیر عشق ماندی****تدبیر تو چیست ترک تدبیر

غزل 305: از همه باشد به حقیقت گزیر
از همه باشد به حقیقت گزیر****وز تو نباشد که نداری نظیر

مشرب شیرین نبود بی زحام****دعوت منعم نبود بی فقیر

آن عرقست از بدنت یا گلاب****آن نفسست از دهنت یا عبیر

بذل تو کردم تن و هوش و روان****وقف تو کردم دل و چشم و ضمیر

دل چه بود جان که بدو زنده ام****گو بده ای دوست که گویم بگیر

راحت جان باشد از آن قبضه تیغ****مرهم دل باشد از آن جعبه تیر

درد نهانی به که گویم که نیست****باخبر از درد من الا خبیر

عیب کنندم که چه دیدی در او****کور نداند که چه بیند بصیر

چون نرود در پی صاحب کمند****آهوی بیچاره به گردن اسیر

هر که دل شیفته دارد چو من****بس که بگوید سخن دلپذیر

ناله سعدی به چه دانی خوشست****بوی خوش آید چو بسوزد عبیر

غزل 306: ای پسر دلربا وی قمر دلپذیر
ای پسر دلربا وی قمر دلپذیر****از همه باشد گریز وز تو نباشد گزیر

تا تو مصور شدی در دل یکتای من****جای تصور نماند دیگرم اندر ضمیر

عیب کنندم که چند در پی خوبان روی****چون نرود بنده وار هر که برندش اسیر

بسته زنجیر زلف زود نیابد خلاص****دیر برآید به جهد هر که فروشد به قیر

چون تو بتی بگذرد سروقد سیم ساق****هر که در او ننگرد مرده بود یا ضریر

گر نبرم ناز دوست کیست که مانند اوست****کبر کند بی خلاف هر که بود بی نظیر

قامت زیبای سرو کاین همه وصفش کنند****هست به صورت بلند لیک به معنی قصیر

هر که طلبکار توست روی نتابد ز تیغ****وان که هوادار توست بازنگردد به تیر

بوسه دهم بنده وار بر قدمت ور سرم****در سر این می رود بی سر و پایی مگیر

سعدی اگر خون و مال صرف شود در وصال****آنت مقامی بزرگ اینت بهایی حقیر

گر تو ز ما

فارغی زو همه کس بی نیاز****ما به تو مستظهریم وز همه عالم فقیر

غزل 307: دل برگرفتی از برم ای دوست دست گیر
دل برگرفتی از برم ای دوست دست گیر****کز دست می رود سرم ای دوست دست گیر

شرطست دستگیری درمندگان و من****هر روز ناتوان ترم ای دوست دست گیر

پایاب نیست بحر غمت را و من غریق****خواهم که سر برآورم ای دوست دست گیر

سر می نهم که پای برآرم ز دام عشق****وین کی شود میسرم ای دوست دست گیر

دل جان همی سپارد و فریاد می کند****کآخر به کار تو درم ای دوست دست گیر

راضی شدم به یک نظر اکنون که وصل نیست****آخر بدین محقرم ای دوست دست گیر

از دامن تو دست ندارم که دست نیست****بر دستگیر دیگرم ای دوست دست گیر

سعدی نه بارها به تو برداشت دست عجز****یک بارش از سر کرم ای دوست دست گیر

غزل 308: فتنه ام بر زلف و بالای تو ای بدر منیر
فتنه ام بر زلف و بالای تو ای بدر منیر****قامتست آن یا قیامت عنبرست آن یا عبیر

گم شدم در راه سودا ره نمایا ره نمای****شخصم از پای اندرآمد دستگیرا دستگیر

گر ز پیش خود برانی چون سگ از مسجد مرا****سر ز حکمت برندارم چون مرید از گفت پیر

ناوک فریاد من هر ساعت از مجرای دل****بگذرد از چرخ اطلس همچو سوزن از حریر

چون کنم کز دل شکیبایم ز دلبر ناشکیب****چون کنم کز جان گزیرست و ز جانان ناگزیر

بی تو گر در جنتم ناخوش شراب سلسبیل****با تو گر در دوزخم خرم هوای زمهریر

گر بپرد مرغ وصلت در هوای بخت من****وه که آن ساعت ز شادی چارپر گردم چو تیر

تا روانم هست خواهم راند نامت بر زبان****تا وجودم هست خواهم کند نقشت در ضمیر

گر نبارد فضل باران عنایت بر سرم****لابه بر گردون رسانم چون جهودان در فطیر

بوالعجب شوریده ام سهوم به رحمت درگذار****سهمگن درمانده ام جرمم به طاعت درپذیر

آه دردآلود سعدی گر ز

گردون بگذرد****در تو کافردل نگیرد ای مسلمانان نفیر

غزل 309: ما در این شهر غریبیم و در این ملک فقیر
ما در این شهر غریبیم و در این ملک فقیر****به کمند تو گرفتار و به دام تو اسیر

در آفاق گشادست ولیکن بستست****از سر زلف تو در پای دل ما زنجیر

من نظر بازگرفتن نتوانم همه عمر****از من ای خسرو خوبان تو نظر بازمگیر

گر چه در خیل تو بسیار به از ما باشد****ما تو را در همه عالم نشناسیم نظیر

در دلم بود که جان بر تو فشانم روزی****باز در خاطرم آمد که متاعیست حقیر

این حدیث از سر دردیست که من می گویم****تا بر آتش ننهی بوی نیاید ز عبیر

گر بگویم که مرا حال پریشانی نیست****رنگ رخسار خبر می دهد از سر ضمیر

عشق پیرانه سر از من عجبت می آید****چه جوانی تو که از دست ببردی دل پیر

من از این هر دو کمانخانه ابروی تو چشم****برنگیرم و گرم چشم بدوزند به تیر

عجب از عقل کسانی که مرا پند دهند****برو ای خواجه که عاشق نبود پندپذیر

سعدیا پیکر مطبوع برای نظرست****گر نبینی چه بود فایده چشم بصیر

حرف ز
غزل 310: ای به خلق از جهانیان ممتاز
ای به خلق از جهانیان ممتاز****چشم خلقی به روی خوب تو باز

لازمست آن که دارد این همه لطف****که تحمل کنندش این همه ناز

ای به عشق درخت بالایت****مرغ جان رمیده در پرواز

آن نه صاحب نظر بود که کند****از چنین روی در به روی فراز

بخورم گر ز دست توست نبید****نکنم گر خلاف توست نماز

گر بگریم چو شمع معذورم****کس نگوید در آتشم مگداز

می نگفتم سخن در آتش عشق****تا نگفت آب دیده غماز

آب و آتش خلاف یک دگرند****نشنیدیم عشق و صبر انباز

هر که دیدار دوست می طلبد****دوستی را حقیقتست و مجاز

آرزومند کعبه را شرطست****که تحمل کند نشیب و فراز

سعدیا زنده عاشقی باشد****که بمیرد بر آستان نیاز

غزل 311: متقلب درون جامه ناز
متقلب درون جامه ناز****چه خبر دارد از شبان دراز

عاقل انجام عشق می بیند****تا هم اول نمی کند آغاز

جهد کردم که دل به کس ندهم****چه توان کرد با دو دیده باز

زینهار از بلای تیر نظر****که چو رفت از کمان نیاید باز

مگر از شوخی تذروان بود****که فرودوختند دیده باز

محتسب در قفای رندانست****غافل از صوفیان شاهدباز

پارسایی که خمر عشق چشید****خانه گو با معاشران پرداز

هر که را با گل آشنایی بود****گو برو با جفای خار بساز

سپرت می بباید افکندن****ای که دل می دهی به تیرانداز

هر چه بینی ز دوستان کرمست****گر اهانت کنند و گر اعزاز

دست مجنون و دامن لیلی****روی محمود و خاک پای ایاز

هیچ بلبل نداند این دستان****هیچ مطرب ندارد این آواز

هر متاعی ز معدنی خیزد****شکر از مصر و سعدی از شیراز

غزل 312: بزرگ دولت آن کز درش تو آیی باز
بزرگ دولت آن کز درش تو آیی باز****بیا بیا که به خیر آمدی کجایی باز

رخی کز او متصور نمی شود آرام****چرا نمودی و دیگر نمی نمایی باز

در دو لختی چشمان شوخ دلبندت****چه کرده ام که به رویم نمی گشایی باز

اگر تو را سر ما هست یا غم ما نیست****من از تو دست ندارم به بی وفایی باز

شراب وصل تو در کام جان من ازلیست****هنوز مستم از آن جام آشنایی باز

دلی که بر سر کوی تو گم کنم هیهات****که جز به روی تو بینم به روشنایی باز

تو را هرآینه باید به شهر دیگر رفت****که دل نماند در این شهر تا ربایی باز

عوام خلق ملامت کنند صوفی را****کز این هوا و طبیعت چرا نیایی باز

اگر حلاوت مستی بدانی ای هشیار****به عمر خود نبری نام پارسایی باز

گرت چو سعدی از این در نواله ای بخشند****برو که خو نکنی هرگز از گدایی باز

غزل 313: برآمد باد صبح و بوی نوروز
برآمد باد صبح و بوی نوروز****به کام دوستان و بخت پیروز

مبارک بادت این سال و همه سال****همایون بادت این روز و همه روز

چو آتش در درخت افکند گلنار****دگر منقل منه آتش میفروز

چو نرگس چشم بخت از خواب برخاست****حسدگو دشمنان را دیده بردوز

بهاری خرمست ای گل کجایی****که بینی بلبلان را ناله و سوز

جهان بی ما بسی بودست و باشد****برادر جز نکونامی میندوز

نکویی کن که دولت بینی از بخت****مبر فرمان بدگوی بدآموز

منه دل بر سرای عمر سعدی****که بر گنبد نخواهد ماند این گوز

دریغا عیش اگر مرگش نبودی****دریغ آهو اگر بگذاشتی یوز

غزل 314: مبارکتر شب و خرمترین روز
مبارکتر شب و خرمترین روز****به استقبالم آمد بخت پیروز

دهلزن گو دو نوبت زن بشارت****که دوشم قدر بود امروز نوروز

مهست این یا ملک یا آدمیزاد****پری یا آفتاب عالم افروز

ندانستی که ضدان در کمینند****نکو کردی علی رغم بدآموز

مرا با دوست ای دشمن وصالست****تو را گر دل نخواهد دیده بردوز

شبان دانم که از درد جدایی****نیاسودم ز فریاد جهان سوز

گر آن شب های باوحشت نمی بود****نمی دانست سعدی قدر این روز

غزل 315: پیوند روح می کند این باد مشک بیز
پیوند روح می کند این باد مشک بیز****هنگام نوبت سحرست ای ندیم خیز

شاهد بخوان و شمع بیفروز و می بنه****عنبر بسای و عود بسوزان و گل بریز

ور دوست دست می دهدت هیچ گو مباش****خوشتر بود عروس نکوروی بی جهاز

امروز باید ار کرمی می کند سحاب****فردا که تشنه مرده بود لای گو بخیز

من در وفا و عهد چنان کند نیستم****کز دامن تو دست بدارم به تیغ تیز

گر تیغ می زنی سپر اینک وجود من****عیار مدعی کند از دشمن احتراز

فردا که سر ز خاک برآرم اگر تو را****بینم فراغتم بود از روز رستخیز

تا خود کجا رسد به قیامت نماز من****من روی در تو و همه کس روی در حجاز

سعدی به دام عشق تو در پای بند ماند****قیدی نکرده ای که میسر شود گریز

غزل 316: ساقی سیمتن چه خسبی خیز
ساقی سیمتن چه خسبی خیز****آب شادی بر آتش غم ریز

بوسه ای بر کنار ساغر نه****پس بگردان شراب شهدآمیز

کابر آزاد و باد نوروزی****درفشان می کنند و عنبربیز

جهد کردیم تا نیالاید****به خرابات دامن پرهیز

دست بالای عشق زور آورد****معرفت را نماند جای ستیز

گفتم ای عقل زورمند چرا****برگرفتی ز عشق راه گریز

گفت اگر گربه شیر نر گردد****نکند با پلنگ دندان تیز

شاهدان می کنند خانه زهد****مطربان می زنند راه حجاز

توبه را تلخ می کند در حلق****یار شیرین زبان شورانگیز

سعدیا هر دمت که دست دهد****به سر زلف دوستان آویز

دشمنان را به حال خود بگذار****تا قیامت کنند و رستاخیز

حرف س
غزل 317: بوی بهار آمد بنال ای بلبل شیرین نفس
بوی بهار آمد بنال ای بلبل شیرین نفس****ور پایبندی همچو من فریاد می خوان از قفس

گیرند مردم دوستان نامهربان و مهربان****هر روز خاطر با یکی ما خود یکی داریم و بس

محمول پیش آهنگ را از من بگو ای ساربان****تو خواب می کن بر شتر تا بانگ می دارد جرس

شیرین بضاعت بر مگس چندان که تندی می کند****او بادبیزن همچنان در دست و می آید مگس

پند خردمندان چه سود اکنون که بندم سخت شد****گر جستم این بار از قفس بیدار باشم زین سپس

گر دوست می آید برم یا تیغ دشمن بر سرم****من با کسی افتاده ام کز وی نپردازم به کس

با هر که بنشینم دمی کز یاد او غافل شوم****چون صبح بی خورشیدم از دل بر نمی آید نفس

من مفلسم در کاروان گوهر که خواهی قصد کن****نگذاشت مطرب دربرم چندان که بستاند عسس

گر پند می خواهی بده ور بند می خواهی بنه****دیوانه سر خواهد نهاد آن گه نهد از سر هوس

فریاد سعدی در جهان افکندی ای آرام جان****چندین به فریاد آوری باری به فریادش برس

غزل 318: امشب مگر به وقت نمی خواند این خروس
امشب مگر به وقت نمی خواند این خروس****عشاق بس نکرده هنوز از کنار و بوس

پستان یار در خم گیسوی تابدار****چون گوی عاج در خم چوگان آبنوس

یک شب که دوست فتنه خفتست زینهار****بیدار باش تا نرود عمر بر فسوس

تا نشنوی ز مسجد آدینه بانگ صبح****یا از در سرای اتابک غریو کوس

لب بر لبی چو چشم خروس ابلهی بود****برداشتن بگفته بیهوده خروس

حرف ش
غزل 319: هر که بی دوست می برد خوابش
هر که بی دوست می برد خوابش****همچنان صبر هست و پایابش

خواب از آن چشم چشم نتوان داشت****که ز سر برگذشت سیلابش

نه به خود می رود گرفته عشق****دیگری می برد به قلابش

چه کند پای بند مهر کسی****که نبیند جفای اصحابش

هر که حاجت به درگهی دارد****لازمست احتمال بوابش

ناگزیرست تلخ و شیرینش****خار و خرما و زهر و جلابش

سایرست این مثل که مستسقی****نکند رود دجله سیرابش

شب هجران دوست ظلمانیست****ور برآید هزار مهتابش

برود جان مستمند از تن****نرود مهر مهر احبابش

سعدیا گوسفند قربانی****به که نالد ز دست قصابش

غزل 320: یاری به دست کن که به امید راحتش
یاری به دست کن که به امید راحتش****واجب کند که صبر کنی بر جراحتش

ما را که ره دهد به سراپرده وصال****ای باد صبحدم خبری ده ز ساحتش

باران چون ستاره ام از دیدگان بریخت****رویی که صبح خیره شود در صباحتش

هر گه که گویم این دل ریشم درست شد****بر وی پراکند نمکی از ملاحتش

هرچ آن قبیحتر بکند یار دوست روی****داند که چشم دوست نبیند قباحتش

بیچاره ای که صورت رویت خیال بست****بی دیدنت خیال مبند استراحتش

با چشم نیم خواب تو خشم آیدم همی****از چشم های نرگس و چندان وقاحتش

رفتار شاهد و لب خندان و روی خوب****چون آدمی طمع نکند در سماحتش

سعدی که داد وصف همه نیکوان به داد****عاجز بماند در تو زبان فصاحتش

غزل 321: آن که هلاک من همی خواهد و من سلامتش
آن که هلاک من همی خواهد و من سلامتش****هر چه کند ز شاهدی کس نکند ملامتش

میوه نمی دهد به کس باغ تفرجست و بس****جز به نظر نمی رسد سیب درخت قامتش

داروی دل نمی کنم کان که مریض عشق شد****هیچ دوا نیاورد باز به استقامتش

هر که فدا نمی کند دنیی و دین و مال و سر****گو غم نیکوان مخور تا نخوری ندامتش

جنگ نمی کنم اگر دست به تیغ می برد****بلکه به خون مطالبت هم نکنم قیامتش

کاش که در قیامتش بار دگر بدیدمی****کان چه گناه او بود من بکشم غرامتش

هر که هوا گرفت و رفت از پی آرزوی دل****گوش مدار سعدیا بر خبر سلامتش

غزل 322: خجلست سرو بستان بر قامت بلندش
خجلست سرو بستان بر قامت بلندش****همه صید عقل گیرد خم زلف چون کمندش

چو درخت قامتش دید صبا به هم برآمد****ز چمن نرست سروی که ز بیخ برنکندش

اگر آفتاب با او زند از گزاف لافی****مه نو چه زهره دارد که بود سم سمندش

نه چنان ز دست رفتست وجود ناتوانم****که معالجت توان کرد به پند یا به بندش

گرم آن قرار بودی که ز دوست برکنم دل****نشنیدمی ز دشمن سخنان ناپسندش

تو که پادشاه حسنی نظری به بندگان کن****حذر از دعای درویش و کف نیازمندش

شکرین حدیث سعدی بر او چه قدر دارد****که چنو هزار طوطی مگسست پیش قندش

غزل 323: هر که نازک بود تن یارش
هر که نازک بود تن یارش****گو دل نازنین نگه دارش

عاشق گل دروغ می گوید****که تحمل نمی کند خارش

نیکخواها در آتشم بگذار****وین نصیحت مکن که بگذارش

کاش با دل هزار جان بودی****تا فدا کردمی به دیدارش

عاشق صادق از ملامت دوست****گر برنجد به دوست مشمارش

کس به آرام جان ما نرسد****که نه اول به جان رسد کارش

خانه یار سنگ دل اینست****هر که سر می زند به دیوارش

خون ما خود محل آن دارد****که بود پیش دوست مقدارش

سعدیا گر به جان خطاب کند****ترک جان گوی و دل به دست آرش

غزل 324: هر که نامهربان بود یارش
هر که نامهربان بود یارش****واجبست احتمال آزارش

طاقت رفتنم نمی ماند****چون نظر می کنم به رفتارش

وز سخن گفتنش چنان مستم****که ندانم جواب گفتارش

کشته تیر عشق زنده کند****گر به سر بگذرد دگربارش

هر چه زان تلختر بخواهد گفت****گو بگو از لب شکربارش

عشق پوشیده بود و صبر نماند****پرده برداشتم ز اسرارش

وه که گر من به خدمتش برسم****خود چه خدمت کنم به مقدارش

بیم دیوانگیست مردم را****ز آمدن رفتن پری وارش

کاش بیرون نیامدی سلطان****تا ندیدی گدای بازارش

سعدیا روی دوست نادیدن****به که دیدن میان اغیارش

غزل 325: کس ندیدست به شیرینی و لطف و نازش
کس ندیدست به شیرینی و لطف و نازش****کس نبیند که نخواهد که ببیند بازش

مطرب ما را دردیست که خوش می نالد****مرغ عاشق طرب انگیز بود آوازش

بارها در دلم آمد که بپوشم غم عشق****آبگینه نتواند که بپوشد رازش

مرغ پرنده اگر در قفسی پیر شود****همچنان طبع فرامش نکند پروازش

تا چه کردیم دگرباره که شیرین لب دوست****به سخن باز نمی باشد و چشم از نازش

من دعا گویم اگر تو همه دشنام دهی****بنده خدمت بکند ور نکند اعزازش

غرق دریای غمت را رمقی بیش نماند****آخر اکنون که بکشتی به کنار اندازش

خون سعدی کم از آنست که دست آلایی****ملخ آن قدر ندارد که بگیرد بازش

غزل 326: دست به جان نمی رسد تا به تو برفشانمش
دست به جان نمی رسد تا به تو برفشانمش****بر که توان نهاد دل تا ز تو واستانمش

قوت شرح عشق تو نیست زبان خامه را****گرد در امید تو چند به سر دوانمش

ایمنی از خروش من گر به جهان دراوفتد****فارغی از فغان من گر به فلک رسانمش

آه دریغ و آب چشم ار چه موافق منند****آتش عشق آن چنان نیست که وانشانمش

هر که بپرسد ای فلان حال دلت چگونه شد****خون شد و دم به دم همی از مژه می چکانمش

عمر منست زلف تو بو که دراز بینمش****جان منست لعل تو بو که به لب رسانمش

لذت وقت های خوش قدر نداشت پیش من****گر پس از این دمی چنان یابم قدر دانمش

نیست زمام کام دل در کف اختیار من****گر نه اجل فرارسد زین همه وارهانمش

عشق تو گفته بود هان سعدی و آرزوی من****بس نکند ز عاشقی تا ز جهان جهانمش

پنجه قصد دشمنان می نرسد به خون من****وین که به لطف می کشد منع نمی توانمش

غزل 327: چون برآمد ماه روی از مطلع پیراهنش
چون برآمد ماه روی از مطلع پیراهنش****چشم بد را گفتم الحمدی بدم پیرامنش

تا چه خواهد کرد با من دور گیتی زین دو کار****دست او در گردنم یا خون من در گردنش

هر که معلومش نمی گردد که زاهد را که کشت****گو سرانگشتان شاهد بین و رنگ ناخنش

گر چمن گوید مرا همرنگ رویش لاله ایست****از قفا باید برون کردن زبان سوسنش

ماه و پروینش نیارم گفت و سرو و آفتاب****لطف جان در جسم دارد جسم در پیراهنش

آستین از چنگ مسکینان گرفتم درکشد****چون تواند رفت و چندین دست دل در دامنش

من سبیل دشمنان کردم نصیب عرض خویش****دشمن آن کس در جهان دارم که دارد دشمنش

گر تنم مویی شود از دست جور روزگار****بر من آسانتر بود کسیب مویی

بر تنش

تا چه رویست آن که حیران مانده ام در وصف او****صبحی از مشرق همی تابد یکی از روزنش

بعد از این ای یار اگر تفصیل هشیاران کنند****گر در آن جا نام من بینی قلم بر سر زنش

لایق سعدی نبود این خرقه تقوا و زهد****ساقیا جامی بده وین جامه از سر برکنش

غزل 328: رها نمی کند ایام در کنار منش
رها نمی کند ایام در کنار منش****که داد خود بستانم به بوسه از دهنش

همان کمند بگیرم که صید خاطر خلق****بدان همی کند و درکشم به خویشتنش

ولیک دست نیارم زدن در آن سر زلف****که مبلغی دل خلقست زیر هر شکنش

غلام قامت آن لعبتم که بر قد او****بریده اند لطافت چو جامه بر بدنش

ز رنگ و بوی تو ای سروقد سیم اندام****برفت رونق نسرین باغ و نسترنش

یکی به حکم نظر پای در گلستان نه****که پایمال کنی ارغوان و یاسمنش

خوشا تفرج نوروز خاصه در شیراز****که برکند دل مرد مسافر از وطنش

عزیز مصر چمن شد جمال یوسف گل****صبا به شهر درآورد بوی پیرهنش

شگفت نیست گر از غیرت تو بر گلزار****بگرید ابر و بخندد شکوفه بر چمنش

در این روش که تویی گر به مرده برگذری****عجب نباشد اگر نعره آید از کفنش

نماند فتنه در ایام شاه جز سعدی****که بر جمال تو فتنه ست و خلق بر سخنش

غزل 329: خوشست درد که باشد امید درمانش
خوشست درد که باشد امید درمانش****دراز نیست بیابان که هست پایانش

نه شرط عشق بود با کمان ابروی دوست****که جان سپر نکنی پیش تیربارانش

عدیم را که تمنای بوستان باشد****ضرورتست تحمل ز بوستانبانش

وصال جان جهان یافتن حرامش باد****که التفات بود بر جهان و بر جانش

ز کعبه روی نشاید به ناامیدی تافت****کمینه آن که بمیریم در بیابانش

اگر چه ناقص و نادانم این قدر دانم****که آبگینه من نیست مرد سندانش

ولیک با همه عیب احتمال یار عزیز****کنند چون نکنند احتمال هجرانش

گر آید از تو به رویم هزار تیر جفا****جفاست گر مژه بر هم زنم ز پیکانش

حریف را که غم جان خویشتن باشد****هنوز لاف دروغست عشق جانانش

حکیم را که دل از دست رفت و پای از جای****سر صلاح توقع مدار و سامانش

گلی چو روی

تو گر ممکنست در آفاق****نه ممکنست چو سعدی هزاردستانش

غزل 330: زینهار از دهان خندانش
زینهار از دهان خندانش****و آتش لعل و آب دندانش

مگر آن دایه کاین صنم پرورد****شهد بودست شیر پستانش

باغبان گر ببیند این رفتار****سرو بیرون کند ز بستانش

ور چنین حور در بهشت آید****همه خادم شوند غلمانش

چاهی اندر ره مسلمانان****نیست الا چه زنخدانش

چند خواهی چو من بر این لب چاه****متعطش بر آب حیوانش

شاید این روی اگر سبیل کند****بر تماشاکنان حیرانش

ساربانا جمال کعبه کجاست****که بمردیم در بیابانش

بس که در خاک می طپند چو گوی****از خم زلف همچو چوگانش

لاجرم عقل منهزم شد و صبر****که نبودند مرد میدانش

ما دگر بی تو صبر نتوانیم****که همین بود حد امکانش

از ملامت چه غم خورد سعدی****مرده از نیشتر مترسانش

غزل 331: هر که هست التفات بر جانش
هر که هست التفات بر جانش****گو مزن لاف مهر جانانش

درد من بر من از طبیب منست****از که جویم دوا و درمانش

آن که سر در کمند وی دارد****نتوان رفت جز به فرمانش

چه کند بنده حقیر فقیر****که نباشد به امر سلطانش

ناگزیرست یار عاشق را****که ملامت کنند یارانش

وان که در بحر قلزمست غریق****چه تفاوت کند ز بارانش

گل به غایت رسید بگذارید****تا بنالد هزاردستانش

عقل را گر هزار حجت هست****عشق دعوی کند به بطلانش

هر که را نوبتی زدند این تیر****در جراحت بماند پیکانش

ناله ای می کند چو گریه طفل****که ندانند درد پنهانش

سخن عشق زینهار مگوی****یا چو گفتی بیار برهانش

نرود هوشمند در آبی****تا نبیند نخست پایانش

سعدیا گر به یک دمت بی دوست****هر دو عالم دهند مستانش

غزل 332: هر که سودای تو دارد چه غم از هر که جهانش
هر که سودای تو دارد چه غم از هر که جهانش****نگران تو چه اندیشه و بیم از دگرانش

آن پی مهر تو گیرد که نگیرد پی خویشش****وان سر وصل تو دارد که ندارد غم جانش

هر که از یار تحمل نکند یار مگویش****وان که در عشق ملامت نکشد مرد مخوانش

چون دل از دست به درشد مثل کره توسن****نتوان بازگرفتن به همه شهر عنانش

به جفایی و قفایی نرود عاشق صادق****مژه بر هم نزند گر بزنی تیر و سنانش

خفته خاک لحد را که تو ناگه به سر آیی****عجب ار بازنیاید به تن مرده روانش

شرم دارد چمن از قامت زیبای بلندت****که همه عمر نبودست چنین سرو روانش

گفتم از ورطه عشقت به صبوری به درآیم****باز می بینم و دریا نه پدیدست کرانش

عهد ما با تو نه عهدی که تغیر بپذیرد****بوستانیست که هرگز نزند باد خزانش

چه گنه کردم و دیدی که تعلق ببریدی****بنده بی جرم و خطایی نه صوابست مرانش

نرسد ناله سعدی به کسی در

همه عالم****که نه تصدیق کند کز سر دردیست فغانش

گر فلاطون به حکیمی مرض عشق بپوشد****عاقبت پرده برافتد ز سر راز نهانش

غزل 333: خطا کردی به قول دشمنان گوش
خطا کردی به قول دشمنان گوش****که عهد دوستان کردی فراموش

که گفت آن روی شهرآرای بنمای****دگربارش که بنمودی فراپوش

دل سنگینت آگاهی ندارد****که من چون دیگ رویین می زنم جوش

نمی بینم خلاص از دست فکرت****مگر کافتاده باشم مست و مدهوش

به ظاهر پند مردم می نیوشم****نهانم عشق می گوید که منیوش

مگر ساقی که بستانم ز دستش****مگر مطرب که بر قولش کنم گوش

مرا جامی بده وین جامه بستان****مرا نقلی بنه وین خرقه بفروش

نشستم تا برون آیی خرامان****تو بیرون آمدی من رفتم از هوش

تو در عالم نمی گنجی ز خوبی****مرا هرگز کجا گنجی در آغوش

خردمندان نصیحت می کنندم****که سعدی چون دهل بیهوده مخروش

ولیکن تا به چوگان می زنندش****دهل هرگز نخواهد بود خاموش

غزل 334: قیامت باشد آن قامت در آغوش
قیامت باشد آن قامت در آغوش****شراب سلسبیل از چشمه نوش

غلام کیست آن لعبت که ما را****غلام خویش کرد و حلقه در گوش

پری پیکر بتی کز سحر چشمش****نیامد خواب در چشمان من دوش

نه هر وقتم به یاد خاطر آید****که خود هرگز نمی گردد فراموش

حلالش باد اگر خونم بریزد****که سر در پای او خوشتر که بر دوش

نصیحتگوی ما عقلی ندارد****بر او گو در صلاح خویشتن کوش

دهل زیر گلیم از خلق پنهان****نشاید کرد و آتش زیر سرپوش

بیا ای دوست ور دشمن ببیند****چه خواهد کرد گو می بین و می جوش

تو از ما فارغ و ما با تو همراه****ز ما فریاد می آید تو خاموش

حدیث حسن خویش از دیگری پرس****که سعدی در تو حیرانست و مدهوش

غزل 335: یکی را دست حسرت بر بناگوش
یکی را دست حسرت بر بناگوش****یکی با آن که می خواهد در آغوش

نداند دوش بر دوش حریفان****که تنها مانده چون خفت از غمش دوش

نکوگویان نصیحت می کنندم****ز من فریاد می آید که خاموش

ز بانگ رود و آوای سرودم****دگر جای نصیحت نیست در گوش

مرا گویند چشم از وی بپوشان****ورا گو برقعی بر خویشتن پوش

نشانی زان پری تا در خیالست****نیاید هرگز این دیوانه با هوش

نمی شاید گرفتن چشمه چشم****که دریای درون می آورد جوش

بیا تا هر چه هست از دست محبوب****بیاشامیم اگر زهرست اگر نوش

مرا در خاک راه دوست بگذار****بر او گو دشمن اندر خون من کوش

نه یاری سست پیمانست سعدی****که در سختی کند یاری فراموش

غزل 336: رفتی و نمی شوی فراموش
رفتی و نمی شوی فراموش****می آیی و می روم من از هوش

سحرست کمان ابروانت****پیوسته کشیده تا بناگوش

پایت بگذار تا ببوسم****چون دست نمی رسد به آغوش

جور از قبلت مقام عدلست****نیش سخنت مقابل نوش

بی کار بود که در بهاران****گویند به عندلیب مخروش

دوش آن غم دل که می نهفتم****باد سحرش ببرد سرپوش

آن سیل که دوش تا کمر بود****امشب بگذشت خواهد از دوش

شهری متحدثان حسنت****الا متحیران خاموش

بنشین که هزار فتنه برخاست****از حلقه عارفان مدهوش

آتش که تو می کنی محالست****کاین دیگ فرونشیند از جوش

بلبل که به دست شاهد افتاد****یاران چمن کند فراموش

ای خواجه برو به هر چه داری****یاری بخر و به هیچ مفروش

گر توبه دهد کسی ز عشقت****از من بنیوش و پند منیوش

سعدی همه ساله پند مردم****می گوید و خود نمی کند گوش

غزل 337: گر یکی از عشق برآرد خروش
گر یکی از عشق برآرد خروش****بر سر آتش نه غریبست جوش

پیرهنی گر بدرد ز اشتیاق****دامن عفوش به گنه بربپوش

بوی گل آورد نسیم صبا****بلبل بی دل ننشیند خموش

مطرب اگر پرده از این رهزند****بازنیایند حریفان به هوش

ساقی اگر باده از این خم دهد****خرقه صوفی ببرد می فروش

زهر بیاور که ز اجزای من****بانگ برآید به ارادت که نوش

از تو نپرسند درازای شب****آن کس داند که نخفته ست دوش

حیف بود مردن بی عاشقی****تا نفسی داری و نفسی بکوش

سر که نه در راه عزیزان رود****بار گرانست کشیدن به دوش

سعدی اگر خاک شود همچنان****ناله زاریدنش آید به گوش

هر که دلی دارد از انفاس او****می شنود تا به قیامت خروش

غزل 338: دلی که دید که غایب شدست از این درویش
دلی که دید که غایب شدست از این درویش****گرفته از سر مستی و عاشقی سر خویش

به دست آن که فتادست اگر مسلمانست****مگر حلال ندارد مظالم درویش

دل شکسته مروت بود که بازدهند****که باز می دهد این دردمند را دل ریش

مه دوهفته اسیرش گرفت و بند نهاد****دو هفته رفت که از وی خبر نیامد بیش

رمیده ای که نه از خویشتن خبر دارد****نه از ملامت بیگانه و نصیحت خویش

به شادکامی دشمن کسی سزاوارست****که نشنود سخن دوستان نیک اندیش

کنون به سختی و آسانیش بباید ساخت****که در طبیعت زنبور نوش باشد و نیش

دگر به یار جفاکار دل منه سعدی****نمی دهیم و به شوخی همی برند از پیش

غزل 339: گردن افراشته ام بر فلک از طالع خویش
گردن افراشته ام بر فلک از طالع خویش****کاین منم با تو گرفته ره صحرا در پیش

عمرها بوده ام اندر طلبت چاره کنان****سال ها گشته ام از دست تو دستان اندیش

پایم امروز فرورفت به گنجینه کام****کامم امروز برآمد به مراد دل خویش

چون میسر شدی ای در ز دریا برتر****چون به دست آمدی ای لقمه از حوصله بیش

افسر خاقان وان گاه سر خاک آلود****خیمه سلطان وان گاه فضای درویش

سعدی ار نوش وصال تو بیابد چه عجب****سال ها خورده ز زنبور سخن های تو نیش

غزل 340: هر کسی را هوسی در سر و کاری در پیش
هر کسی را هوسی در سر و کاری در پیش****من بی کار گرفتار هوای دل خویش

هرگز اندیشه نکردم که تو با من باشی****چون به دست آمدی ای لقمه از حوصله بیش

این تویی با من و غوغای رقیبان از پس****وین منم با تو گرفته ره صحرا در پیش

همچنان داغ جدایی جگرم می سوزد****مگرم دست چو مرهم بنهی بر دل ریش

باور از بخت ندارم که تو مهمان منی****خیمه پادشه آن گاه فضای درویش

زخم شمشیر غمت را ننهم مرهم کس****طشت زرینم و پیوند نگیرم به سریش

عاشقان را نتوان گفت که بازآی از مهر****کافران را نتوان گفت که برگرد از کیش

منم امروز و تو و مطرب و ساقی و حسود****خویشتن گو به در حجره بیاویز چو خیش

من خود از کید عدو باک ندارم لیکن****کژدم از خبث طبیعت بزند سنگ به نیش

تو به آرام دل خویش رسیدی سعدی****می خور و غم مخور از شنعت بیگانه و خویش

ای که گفتی به هوا دل منه و مهر مبند****من چنینم تو برو مصلحت خویش اندیش

غزل 341: گرم قبول کنی ور برانی از بر خویش
گرم قبول کنی ور برانی از بر خویش****نگردم از تو و گر خود فدا کنم سر خویش

تو دانی ار بنوازی و گر بیندازی****چنان که در دلت آید به رای انور خویش

نظر به جانب ما گر چه منتست و ثواب****غلام خویش همی پروری و چاکر خویش

اگر برابر خویش به حکم نگذاری****خیال روی تو نگذاردم از برابر خویش

مرا نصیحت بیگانه منفعت نکند****که راضیم که قفا بینم از ستمگر خویش

حدیث صبر من از روی تو همان مثلست****که صبر طفل به شیر از کنار مادر خویش

رواست گر همه خلق از نظر بیندازی****که هیچ خلق نبینی به حسن و منظر خویش

به عشق روی تو گفتم که

جان برافشانم****دگر به شرم درافتادم از محقر خویش

تو سر به صحبت سعدی درآوری هیهات****زهی خیال که من کرده ام مصور خویش

چه بر سر آید از این شوق غالبم دانی****همان چه مورچه را بر سر آمد از پر خویش

غزل 342: یار بیگانه نگیرد هر که دارد یار خویش
یار بیگانه نگیرد هر که دارد یار خویش****ای که دستی چرب داری پیشتر دیوار خویش

خدمتت را هر که فرمایی کمر بندد به طوع****لیکن آن بهتر که فرمایی به خدمتگار خویش

من هم اول روز گفتم جان فدای روز تو****شرط مردی نیست برگردیدن از گفتار خویش

درد عشق از هر که می پرسم جوابم می دهد****از که می پرسی که من خود عاجزم در کار خویش

صبر چون پروانه باید کردنت بر داغ عشق****ای که صحبت با یکی داری نه در مقدار خویش

یا چو دیدارم نمودی دل نبایستی شکست****یا نبایستی نمود اول مرا دیدار خویش

حد زیبایی ندارند این خداوندان حسن****ای دریغا گر بخوردندی غم غمخوار خویش

عقل را پنداشتم در عشق تدبیری بود****من نخواهم کرد دیگر تکیه بر پندار خویش

هر که خواهد در حق ما هر چه خواهد گو بگوی****ما نمی داریم دست از دامن دلدار خویش

روز رستاخیز کان جا کس نپردازد به کس****من نپردازم به هیچ از گفت و گوی یار خویش

سعدیا در کوی عشق از پارسایی دم مزن****هر متاعی را خریداریست در بازار خویش

حرف غ
غزل 343: نخواند بر گل رویت چه جای بلبل باغ
به عمر خویش ندیدم شبی که مرغ دلم****نخواند بر گل رویت چه جای بلبل باغ

تو را فراغت ما گر بود و گر نبود****مرا به روی تو از هر که عالمست فراغ

ز درد عشق تو امید رستگاری نیست****گریختن نتوانند بندگان به داغ

تو را که این همه بلبل نوای عشق زنند****چه التفات بود بر ادای منکر زاغ

دلیل روی تو هم روی توست سعدی را****چراغ را نتوان دید جز به نور چراغ

حرف گ
غزل 344: ساقی بده آن شراب گلرنگ
ساقی بده آن شراب گلرنگ****مطرب بزن آن نوای بر چنگ

کز زهد ندیده ام فتوحی****تا کی زنم آبگینه بر سنگ

خون شد دل من ندیده کامی****الا که برفت نام با ننگ

عشق آمد و عقل همچو بادی****رفت از بر من هزار فرسنگ

ای زاهد خرقه پوش تا کی****با عاشق خسته دل کنی جنگ

گرد دو جهان بگشته عاشق****زاهد بنگر نشسته دلتنگ

من خرقه فکنده ام ز عشقت****باشد که به وصل تو زنم چنگ

سعدی همه روز عشق می باز****تا در دو جهان شوی به یک رنگ

حرف ل
غزل 345: گرم بازآمدی محبوب سیم اندام سنگین دل
گرم بازآمدی محبوب سیم اندام سنگین دل****گل از خارم برآوردی و خار از پا و پا از گل

ایا باد سحرگاهی گر این شب روز می خواهی****از آن خورشید خرگاهی برافکن دامن محمل

گر او سرپنجه بگشاید که عاشق می کشم شاید****هزارش صید پیش آید به خون خویش مستعجل

گروهی همنشین من خلاف عقل و دین من****بگیرند آستین من که دست از دامنش بگسل

ملامتگوی عاشق را چه گوید مردم دانا****که حال غرقه در دریا نداند خفته بر ساحل

به خونم گر بیالاید دو دست نازنین شاید****نه قتلم خوش همی آید که دست و پنجه قاتل

اگر عاقل بود داند که مجنون صبر نتواند****شتر جایی بخواباند که لیلی را بود منزل

ز عقل اندیشه ها زاید که مردم را بفرساید****گرت آسودگی باید برو عاشق شو ای عاقل

مرا تا پای می پوید طریق وصل می جوید****بهل تا عقل می گوید زهی سودای بی حاصل

عجایب نقش ها بینی خلاف رومی و چینی****اگر با دوست بنشینی ز دنیا و آخرت غافل

در این معنی سخن باید که جز سعدی نیاراید****که هرچ از جان برون آید نشیند لاجرم بر دل

غزل 346: مرا رسد که برآرم هزار ناله چو بلبل
مرا رسد که برآرم هزار ناله چو بلبل****که احتمال ندارم ز دوستان ورقی گل

خبر برید به بلبل که عهد می شکند گل****تو نیز اگر بتوانی ببند بار تحول

اما اخالص ودی الم اراعک جهدی****فکیف تنقض عهدی و فیم تهجرنی قل

اگر چه مالک رقی و پادشاه به حقی****همت حلال نباشد ز خون بنده تغافل

من المبلغ عنی الی معذب قلبی****اذا جرحت فؤادی بسیف لحظک فاقتل

تو آن کمند نداری که من خلاص بیابم****اسیر ماندم و درمان تحملست و تذلل

لا وضحن بسری و لو تهتک ستری****اذا لا حبه ترضی دع اللوائم تعذل

وفا و عهد مودت میان اهل ارادت****نه چون بقای شکوفست و

عشقبازی بلبل

تمیل بین یدینا و لا تمیل الینا****لقد شددت علینا الام تعقد فاحلل

مرا که چشم ارادت به روی و موی تو باشد****دلیل صدق نباشد نظر به لاله و سنبل

فتات شعرک مسک ان اتخذت عبیرا****و حشو ثوبک ورد و طیب فیک قرنفل

تو خود تأمل سعدی نمی کنی که ببینی****که هیچ بار ندیدت که سیر شد ز تأمل

غزل 347: جزای آن که نگفتیم شکر روز وصال
جزای آن که نگفتیم شکر روز وصال****شب فراق نخفتیم لاجرم ز خیال

بدار یک نفس ای قاید این زمام جمال****که دیده سیر نمی گردد از نظر به جمال

دگر به گوش فراموش عهد سنگین دل****پیام ما که رساند مگر نسیم شمال

به تیغ هندی دشمن قتال می نکند****چنان که دوست به شمشیر غمزه قتال

جماعتی که نظر را حرام می گویند****نظر حرام بکردند و خون خلق حلال

غزال اگر به کمند اوفتد عجب نبود****عجب فتادن مردست در کمند غزال

تو بر کنار فراتی ندانی این معنی****به راه بادیه دانند قدر آب زلال

اگر مراد نصیحت کنان ما اینست****که ترک دوست بگویم تصوریست محال

به خاک پای تو داند که تا سرم نرود****ز سر به درنرود همچنان امید وصال

حدیث عشق چه حاجت که بر زبان آری****به آب دیده خونین نبشته صورت حال

سخن دراز کشیدیم و همچنان باقیست****که ذکر دوست نیارد به هیچ گونه ملال

به ناله کار میسر نمی شود سعدی****ولیک ناله بیچارگان خوشست بنال

غزل 348: چشم خدا بر تو ای بدیع شمایل
چشم خدا بر تو ای بدیع شمایل****یار من و شمع جمع و شاه قبایل

جلوه کنان می روی و باز می آیی****سرو ندیدم بدین صفت متمایل

هر صفتی را دلیل معرفتی هست****روی تو بر قدرت خدای دلایل

قصه لیلی مخوان و غصه مجنون****عهد تو منسوخ کرد ذکر اوایل

نام تو می رفت و عارفان بشنیدند****هر دو به رقص آمدند سامع و قایل

پرده چه باشد میان عاشق و معشوق****سد سکندر نه مانعست و نه حائل

گو همه شهرم نگه کنند و ببینند****دست در آغوش یار کرده حمایل

دور به آخر رسید و عمر به پایان****شوق تو ساکن نگشت و مهر تو زایل

گر تو برانی کسم شفیع نباشد****ره به تو دانم دگر به هیچ وسایل

با که نگفتم حکایت غم عشقت****این همه گفتیم و حل نگشت

مسائل

سعدی از این پس نه عاقلست نه هشیار****عشق بچربید بر فنون فضایل

غزل 349: بی دل گمان مبر که نصیحت کند قبول
بی دل گمان مبر که نصیحت کند قبول****من گوش استماع ندارم لمن یقول

تا عقل داشتم نگرفتم طریق عشق****جایی دلم برفت که حیران شود عقول

آخر نه دل به دل رود انصاف من بده****چونست من به وصل تو مشتاق و تو ملول

یک دم نمی رود که نه در خاطری ولیک****بسیار فرق باشد از اندیشه تا وصول

روزی سرت ببوسم و در پایت اوفتم****پروانه را چه حاجت پروانه دخول

گنجشک بین که صحبت شاهینش آرزوست****بیچاره در هلاک تن خویشتن عجول

نفسی تزول عاقبه الامر فی الهوی****یا منیتی و ذکرک فی النفس لایزول

ما را بجز تو در همه عالم عزیز نیست****گر رد کنی بضاعت مزجاه ور قبول

ای پیک نامه بر که خبر می بری به دوست****یالیت اگر به جای تو من بودمی رسول

دوران دهر و تجربتم سر سپید کرد****وز سر به در نمی رودم همچنان فضول

سعدی چو پای بند شدی بار غم ببر****عیار دست بسته نباشد مگر حمول

غزل 350: من ایستاده ام اینک به خدمتت مشغول
من ایستاده ام اینک به خدمتت مشغول****مرا از آن چه که خدمت قبول یا نه قبول

نه دست با تو درآویختن نه پای گریز****نه احتمال فراق و نه اختیار وصول

کمند عشق نه بس بود زلف مفتولت****که روی نیز بکردی ز دوستان مفتول

من آنم ار تو نه آنی که بودی اندر عهد****به دوستی که نکردم ز دوستیت عدول

ملامتت نکنم گر چه بی وفا یاری****هزار جان عزیزت فدای طبع ملول

مرا گناه خودست ار ملامت تو برم****که عشق بار گران بود و من ظلوم جهول

گر آن چه بر سر من می رود ز دست فراق****علی التمام فروخوانم الحدیث یطول

ز دست گریه کتابت نمی توانم کرد****که می نویسم و در حال می شود مغسول

من از کجا و نصیحت کنان بیهده گوی****حکیم را نرسد کدخدایی بهلول

طریق عشق به گفتن نمی توان

آموخت****مگر کسی که بود در طبیعتش مجبول

اسیر بند غمت را به لطف خویش بخوان****که گر به قهر برانی کجا شود مغلول

نه زور بازوی سعدی که دست قوت شیر****سپر بیفکند از تیغ غمزه مسلول

غزل 351: نشسته بودم و خاطر به خویشتن مشغول
نشسته بودم و خاطر به خویشتن مشغول****در سرای به هم کرده از خروج و دخول

شب دراز دو چشمم بر آستان امید****که بامداد در حجره می زند مأمول

خمار در سر و دستش به خون هشیاران****خضیب و نرگس مستش به جادویی مکحول

بیار ساقی و همسایه گو دو چشم ببند****که من دو گوش بیاکندم از حدیث عذول

چنان تصور معشوق در خیال منست****که دیگرم متصور نمی شود معقول

حدیث عقل در ایام پادشاهی عشق****چنان شدست که فرمان عامل معزول

شکایت از تو ندارم که شکر باید کرد****گرفته خانه درویش پادشه به نزول

بر آن سماط که منظور میزبان باشد****شکم پرست کند التفات بر مأکول

به دوستی که ز دست تو ضربت شمشیر****چنان موافق طبع آیدم که ضرب اصول

مرا به عاشقی و دوست را به معشوقی****چه نسبتست بگویید قاتل و مقتول

مرا به گوش تو باید حکایت از لب خویش****دریغ باشد پیغام ما به دست رسول

درون خاطر سعدی مجال غیر تو نیست****چو خوش بود به تو از هر که در جهان مشغول

حرف م
غزل 352: جانان هزاران آفرین بر جانت از سر تا قدم
جانان هزاران آفرین بر جانت از سر تا قدم****صانع خدایی کاین وجود آورد بیرون از عدم

خورشید بر سرو روان دیگر ندیدم در جهان****وصفت نگنجد در بیان نامت نیاید در قلم

گفتم چو طاووسی مگر عضوی ز عضوی خوبتر****می بینمت چون نیشکر شیرینی از سر تا قدم

چندان که می بینم جفا امید می دارم وفا****چشمانت می گویند لا ابروت می گوید نعم

آخر نگاهی بازکن وان گه عتاب آغاز کن****چندان که خواهی ناز کن چون پادشاهان بر خدم

چون دل ببردی دین مبر هوش از من مسکین مبر****با مهربانان کین مبر لاتقتلوا صید الحرم

خارست و گل در بوستان هرچ او کند نیکوست آن****سهلست پیش دوستان از دوستان بردن ستم

او رفت و جان می پرورد این

جامه بر خود می درد****سلطان که خوابش می برد از پاسبانانش چه غم

می زد به شمشیر جفا می رفت و می گفت از قفا****سعدی بنالیدی ز ما مردان ننالند از الم

غزل 353: رفیق مهربان و یار همدم
رفیق مهربان و یار همدم****همه کس دوست می دارند و من هم

نظر با نیکوان رسمیست معهود****نه این بدعت من آوردم به عالم

تو گر دعوی کنی پرهیزگاری****مصدق دارمت والله اعلم

و گر گویی که میل خاطرم نیست****من این دعوی نمی دارم مسلم

حدیث عشق اگر گویی گناهست****گناه اول ز حوا بود و آدم

گرفتار کمند ماه رویان****نه از مدحش خبر باشد نه از ذم

چو دست مهربان بر سینه ریش****به گیتی در ندارم هیچ مرهم

بگردان ساقیا جام لبالب****بیاموز از فلک دور دمادم

اگر دانی که دنیا غم نیرزد****به روی دوستان خوش باش و خرم

غنیمت دان اگر دانی که هر روز****ز عمر مانده روزی می شود کم

منه دل بر سرای عمر سعدی****که بنیادش نه بنیادیست محکم

برو شادی کن ای یار دل افروز****چو خاکت می خورد چندین مخور غم

غزل 354: وقت ها یک دم برآسودی تنم
وقت ها یک دم برآسودی تنم****قال مولائی لطرفی لا تنم

اسقیانی و دعانی افتضح****عشق و مستوری نیامیزد به هم

ما به مسکینی سلاح انداختیم****لا تحلوا قتل من القی السلم

یا غریب الحسن رفقا بالغریب****خون درویشان مریز ای محتشم

گر نکردستی به خونم پنجه تیز****ما لذاک الکف مخضوبا بدم

قد ملکت القلب ملکا دائما****خواهی اکنون عدل کن خواهی ستم

گر بخوانی ور برانی بنده ایم****لا ابالی ان دعالی او شتم

یا قضیب البان ما هذا لوقوف****گر خلاف سرو می خواهی بچم

عمرها پرهیز می کردم ز عشق****ما حسبت الان الا قد هجم

خلیانی نحو منظوری اقف****تا چو شمع از سر بسوزم تا قدم

در ازل رفتست ما را دوستی****لا تخونونی فعهدی ماانصرم

بذل روحی فیک امر هین****خود چه باشد در کف حاتم درم

بنده ام تا زنده ام بی زینهار****لم ازل عبدا و اوصالی رمم

شنعه العذال عندی لم تفد****کز ازل بر من کشیدند این رقم

گر بنالم وقتی از زخمی قدیم****لا تلومونی فجرحی ما التحم

ان ترد محو البرایا

فانکشف****تا وجود خلق ریزی در عدم

عقل و صبر از من چه می جویی که عشق****کلما اسست بنیانا هدم

انت فی قلبی الم تعلم به****کز نصیحت کن نمی بیند الم

سعدیا جان صرف کن در پای دوست****ان غایات الامانی تغتنم

غزل 355: انتبه قبل السحر یا ذالمنام
انتبه قبل السحر یا ذالمنام****نوبت عشرت بزن پیش آر جام

تا سوار عقل بردارد دمی****طبع شورانگیز را دست از لگام

دوری از بط در قدح کن پیش از آنک****در خروش آید خروس صبح بام

مرغ جانم را به مشکین سلسله****طوق بر گردن نهادی چون حمام

ز آهنین چنگال شاهین غمت****رخنه رخنه است اندرون من چو دام

ساعتی چون گل به صحرا درگذر****یک زمان چون سرو در بستان خرام

تا شود بر گل نکورویی وبال****تا شود بر سرو رعنایی حرام

طوطیان جان سعدی را به لطف****شکری ده از لب یاقوت فام

ناله بلبل به مستی خوشترست****ساتکینی ساتکینی ای غلام

غزل 356: چو بلبل سحری برگرفت نوبت بام
چو بلبل سحری برگرفت نوبت بام****ز توبه خانه تنهایی آمدم بر بام

نگاه می کنم از پیش رایت خورشید****که می برد به افق پرچم سپاه ظلام

بیاض روز برآمد چو از دواج سیاه****برهنه بازنشیند یکی سپیداندام

دلم به عشق گرفتار و جان به مهر گرو****درآمد از درم آن دلفریب جان آرام

سرم هنوز چنان مست بوی آن نفسست****که بوی عنبر و گل ره نمی برد به مشام

دگر من از شب تاریک هیچ غم نخورم****که هر شبی را روزی مقدرست انجام

تمام فهم نکردم که ارغوان و گلست****در آستینش یا دست و ساعد گلفام

در آبگینه اش آبی که گر قیاس کنی****ندانی آب کدامست و آبگینه کدام

بیار ساقی دریای مشرق و مغرب****که دیر مست شود هر که می خورد به دوام

من آن نیم که حلال از حرام نشناسم****شراب با تو حلالست و آب بی تو حرام

به هیچ شهر نباشد چنین شکر که تویی****که طوطیان چو سعدی درآوری به کلام

رها نمی کند این نظم چون زره درهم****که خصم تیغ تعنت برآورد ز نیام

غزل 357: حکایت از لب شیرین دهان سیم اندام
حکایت از لب شیرین دهان سیم اندام****تفاوتی نکند گر دعاست یا دشنام

حریف دوست که از خویشتن خبر دارد****شراب صرف محبت نخوردست تمام

اگر ملول شوی یا ملامتم گویی****اسیر عشق نیندیشد از ملال و ملام

من آن نیم که به جور از مراد بگریزم****به آستین نرود مرغ پای بسته به دام

بسی نماند که پنجاه ساله عاقل را****به پنج روز به دیوانگی برآید نام

مرا که با توام از هر که هست باکی نیست****حریف خاص نیندیشد از ملامت عام

شب دراز نخفتم که دوستان گویند****به سرزنش عجبا للمحب کیف ینام

تو در کنار من آیی من این طمع نکنم****که می نیایدت از حسن وصف در اوهام

ضرورتست که روزی بسوزد این اوراق****که تاب آتش

سعدی نیاورد اقلام

غزل 358: زهی سعادت من کم تو آمدی به سلام
زهی سعادت من که م تو آمدی به سلام****خوش آمدی و علیک السلام و الاکرام

قیام خواستمت کرد عقل می گوید****مکن که شرط ادب نیست پیش سرو قیام

اگر کساد شکر بایدت دهن بگشای****ورت خجالت سرو آرزو کند بخرام

تو آفتاب منیری و دیگران انجم****تو روح پاکی و ابنای روزگار اجسام

اگر تو آدمیی اعتقاد من اینست****که دیگران همه نقشند بر در حمام

تنک مپوش که اندام های سیمینت****درون جامه پدیدست چون گلاب از جام

از اتفاق چه خوشتر بود میان دو دوست****درون پیرهنی چون دو مغز یک بادام

سماع اهل دل آواز ناله سعدیست****چه جای زمزمه عندلیب و سجع حمام

در این سماع همه ساقیان شاهدروی****بر این شراب همه صوفیان دردآشام

غزل 359: ساقیا می ده که مرغ صبح بام
ساقیا می ده که مرغ صبح بام****رخ نمود از بیضه زنگارفام

در دماغ می پرستان بازکش****آتش سودا به آب چشم جام

یا رب از فردوس کی رفت این نسیم****یا رب از جنت که آورد این پیام

خاطر سعدی و بار عشق تو****راکبی تندست و مرکوبی جمام

جان ما و دل غلام روی توست****ساتکینی ساتکینی ای غلام

غزل 360: شمع بخواهد نشست بازنشین ای غلام
شمع بخواهد نشست بازنشین ای غلام****روی تو دیدن به صبح روز نماید تمام

مطرب یاران برفت ساقی مستان بخفت****شاهد ما برقرار مجلس ما بردوام

بلبل باغ سرای صبح نشان می دهد****وز در ایوان بخاست بانگ خروسان بام

ما به تو پرداختیم خانه و هرچ اندر اوست****هر چه پسند شماست بر همه عالم حرام

خواهیم آزاد کن خواه قویتر ببند****مثل تو صیاد را کس نگریزد ز دام

هر که در آتش نرفت بی خبر از سوز ماست****سوخته داند که چیست پختن سودای خام

اولم اندیشه بود تا نشود نام زشت****فارغم اکنون ز سنگ چون بشکستند جام

سعدی اگر نام و ننگ در سر او شد چه شد****مرد ره عشق نیست کش غم ننگست و نام

غزل 361: ماه چنین کس ندید خوش سخن و کش خرام
ماه چنین کس ندید خوش سخن و کش خرام****ماه مبارک طلوع سرو قیامت قیام

سرو درآید ز پای گر تو بجنبی ز جای****ماه بیفتد به زیر گر تو برآیی به بام

تا دل از آن تو شد دیده فرودوختم****هر چه پسند شماست بر همه عالم حرام

گوش دلم بر درست تا چه بیاید خبر****چشم امیدم به راه تا که بیارد پیام

دعوت بی شمع را هیچ نباشد فروغ****مجلس بی دوست را هیچ نباشد نظام

در همه عمرم شبی بی خبر از در درآی****تا شب درویش را صبح برآید به شام

بار غمت می کشم وز همه عالم خوشم****گر نکند التفات یا نکند احترام

رای خداوند راست حاکم و فرمانرواست****گر بکشد بنده ایم ور بنوازد غلام

ای که ملامت کنی عارف دیوانه را****شاهد ما حاضرست گر تو ندانی کدام

گو به سلام من آی با همه تندی و جور****وز من بی دل ستان جان به جواب سلام

سعدی اگر طالبی راه رو و رنج بر****یا برسد جان به حلق یا برسد دل به کام

غزل 362: مرا دو دیده به راه و دو گوش بر پیغام
مرا دو دیده به راه و دو گوش بر پیغام****تو مستریح و به افسوس می رود ایام

شبی نپرسی و روزی که دوستدارانم****چگونه شب به سحر می برند و روز به شام

ببردی از دل من مهر هر کجا صنمیست****مرا که قبله گرفتم چه کار با اصنام

به کام دل نفسی با تو التماس منست****بسا نفس که فرورفت و برنیامد کام

مرا نه دولت وصل و نه احتمال فراق****نه پای رفتن از این ناحیت نه جای مقام

چه دشمنی تو که از عشق دست و شمشیرت****مطاوعت به گریزم نمی کنند اقدام

ملامتم نکند هر که معرفت دارد****که عشق می بستاند ز دست عقل زمام

مرا که با تو سخن گویم و سخن شنوم****نه گوش فهم بماند نه

هوش استفهام

اگر زبان مرا روزگار دربندد****به عشق در سخن آیند ریزه های عظام

بر آتش غم سعدی کدام دل که نسوخت****گر این سخن برود در جهان نماند خام

غزل 363: روزگاریست که سودازده روی توام
روزگاریست که سودازده روی توام****خوابگه نیست مگر خاک سر کوی توام

به دو چشم تو که شوریده تر از بخت منست****که به روی تو من آشفته تر از موی توام

نقد هر عقل که در کیسه پندارم بود****کمتر از هیچ برآمد به ترازوی توام

همدمی نیست که گوید سخنی پیش منت****محرمی نیست که آرد خبری سوی توام

چشم بر هم نزنم گر تو به تیرم بزنی****لیک ترسم که بدوزد نظر از روی توام

زین سبب خلق جهانند مرید سخنم****که ریاضت کش محراب دو ابروی توام

دست موتم نکند میخ سراپرده عمر****گر سعادت بزند خیمه به پهلوی توام

تو مپندار کز این در به ملامت بروم****که گرم تیغ زنی بنده بازوی توام

سعدی از پرده عشاق چه خوش می گوید****ترک من پرده برانداز که هندوی توام

غزل 364: من اندر خود نمی یابم که روی از دوست برتابم
من اندر خود نمی یابم که روی از دوست برتابم****بدار ای دوست دست از من که طاقت رفت و پایابم

تنم فرسود و عقلم رفت و عشقم همچنان باقی****و گر جانم دریغ آید نه مشتاقم که کذابم

بیا ای لعبت ساقی نگویم چند پیمانه****که گر جیحون بپیمایی نخواهی یافت سیرابم

مرا روی تو محرابست در شهر مسلمانان****و گر جنگ مغل باشد نگردانی ز محرابم

مرا از دنیی و عقبی همینم بود و دیگر نه****که پیش از رفتن از دنیا دمی با دوست دریابم

سر از بیچارگی گفتم نهم شوریده در عالم****دگر ره پای می بندد وفای عهد اصحابم

نگفتی بی وفا یارا که دلداری کنی ما را****الا ار دست می گیری بیا کز سر گذشت آبم

زمستانست و بی برگی بیا ای باد نوروزم****بیابانست و تاریکی بیا ای قرص مهتابم

حیات سعدی آن باشد که بر خاک درت میرد****دری دیگر نمی دانم مکن محروم از این بابم

غزل 365: به خاک پای عزیزت که عهد نشکستم
به خاک پای عزیزت که عهد نشکستم****ز من بریدی و با هیچ کس نپیوستم

کجا روم که بمیرم بر آستان امید****اگر به دامن وصلت نمی رسد دستم

شگفت مانده ام از بامداد روز وداع****که برنخاست قیامت چو بی تو بنشستم

بلای عشق تو نگذاشت پارسا در پارس****یکی منم که ندانم نماز چون بستم

نماز کردم و از بیخودی ندانستم****که در خیال تو عقد نماز چون بستم

نماز مست شریعت روا نمی دارد****نماز من که پذیرد که روز و شب مستم

چنین که دست خیالت گرفت دامن من****چه بودی ار برسیدی به دامنت دستم

من از کجا و تمنای وصل تو ز کجا****اگر چه آب حیاتی هلاک خود جستم

اگر خلاف تو بودست در دلم همه عمر****نه نیک رفت خطا کردم و ندانستم

بکش چنان که توانی که سعدی آن کس نیست****که با وجود

تو دعوی کند که من هستم

غزل 366: گو خلق بدانند که من عاشق و مستم
گو خلق بدانند که من عاشق و مستم****آوازه درستست که من توبه شکستم

گر دشمنم ایذا کند و دوست ملامت****من فارغم از هر چه بگویند که هستم

ای نفس که مطلوب تو ناموس و ریا بود****از بند تو برخاستم و خوش بنشستم

از روی نگارین تو بیزارم اگر من****تا روی تو دیدم به دگر کس نگرستم

زین پیش برآمیختمی با همه مردم****تا یار بدیدم در اغیار ببستم

ای ساقی از آن پیش که مستم کنی از می****من خود ز نظر در قد و بالای تو مستم

شب ها گذرد بر من از اندیشه رویت****تا روز نه من خفته نه همسایه ز دستم

حیفست سخن گفتن با هر کس از آن لب****دشنام به من ده که درودت بفرستم

دیریست که سعدی به دل از عشق تو می گفت****این بت نه عجب باشد اگر من بپرستم

بند همه غم های جهان بر دل من بود****دربند تو افتادم و از جمله برستم

غزل 367: من خود ای ساقی از این شوق که دارم مستم
من خود ای ساقی از این شوق که دارم مستم****تو به یک جرعه دیگر ببری از دستم

هر چه کوته نظرانند بر ایشان پیمای****که حریفان ز مل و من ز تأمل مستم

به حق مهر و وفایی که میان من و توست****که نه مهر از تو بریدم نه به کس پیوستم

پیش از آب و گل من در دل من مهر تو بود****با خود آوردم از آن جا نه به خود بربستم

من غلام توام از روی حقیقت لیکن****با وجودت نتوان گفت که من خود هستم

دایما عادت من گوشه نشستن بودی****تا تو برخاسته ای از طلبت ننشستم

تو ملولی و مرا طاقت تنهایی نیست****تو جفا کردی و من عهد وفا نشکستم

سعدیا با تو نگفتم که مرو در پی دل****نروم باز گر این بار که

رفتم جستم

غزل 368: دل پیش تو و دیده به جای دگرستم
دل پیش تو و دیده به جای دگرستم****تا خصم نداند که تو را می نگرستم

روزی به درآیم من از این پرده ناموس****هر جا که بتی چون تو ببینم بپرستم

المنه لله که دلم صید غمی شد****کز خوردن غم های پراکنده برستم

آن عهد که گفتی نکنم مهر فراموش****بشکستی و من بر سر پیمان درستم

تا ذوق درونم خبری می دهد از دوست****از طعنه دشمن به خدا گر خبرستم

می خواستمت پیشکشی لایق خدمت****جان نیک حقیرست ندانم چه فرستم

چون نیک بدیدم که نداری سر سعدی****بر بخت بخندیدم و بر خود بگرستم

غزل 369: چو تو آمدی مرا بس که حدیث خویش گفتم
چو تو آمدی مرا بس که حدیث خویش گفتم****چو تو ایستاده باشی ادب آن که من بیفتم

تو اگر چنین لطیف از در بوستان درآیی****گل سرخ شرم دارد که چرا همی شکفتم

چو به منتها رسد گل برود قرار بلبل****همه خلق را خبر شد غم دل که می نهفتم

به امید آن که جایی قدمی نهاده باشی****همه خاک های شیراز به دیدگان برفتم

دو سه بامداد دیگر که نسیم گل برآید****بتر از هزاردستان بکشد فراق جفتم

نشنیده ای که فرهاد چگونه سنگ سفتی****نه چو سنگ آستانت که به آب دیده سفتم

نه عجب شب درازم که دو دیده باز باشد****به خیالت ای ستمگر عجبست اگر بخفتم

ز هزار خون سعدی بحلند بندگانت****تو بگوی تا بریزند و بگو که من نگفتم

غزل 370: من همان روز که آن خال بدیدم گفتم
من همان روز که آن خال بدیدم گفتم****بیم آن است بدین دانه که در دام افتم

هرگز آشفته رویی نشدم یا مویی****مگر اکنون که به روی تو چو موی آشفتم

هیچ شک نیست که این واقعه با طاق افتد****گو بدانید که من با غم رویش جفتم

رنگ رویم غم دل پیش کسان می گوید****فاش کرد آن که ز بیگانه همی بنهفتم

پیش از آنم که به دیوانگی انجامد کار****معرفت پند همی داد و نمی پذرفتم

هر که این روی ببیند بدهد پشت گریز****گر بداند که من از وی به چه پهلو خفتم

آتشی بر سرم از داغ جدایی می رفت****و آبی از دیده همی شد که زمین می سفتم

عجب آنست که با زحمت چندینی خار****بوی صبحی نشنیدم که چو گل نشکفتم

پیش از این خاطر من خانه پرمشغله بود****با تو پرداختمش وز همه عالم رفتم

سعدی آن نیست که درخورد تو گوید سخنی****آن چه در وسع خودم در دهن آمد گفتم

غزل 371: من از آن روز که دربند توام آزادم
من از آن روز که دربند توام آزادم****پادشاهم که به دست تو اسیر افتادم

همه غم های جهان هیچ اثر می نکند****در من از بس که به دیدار عزیزت شادم

خرم آن روز که جان می رود اندر طلبت****تا بیایند عزیزان به مبارک بادم

من که در هیچ مقامی نزدم خیمه انس****پیش تو رخت بیفکندم و دل بنهادم

دانی از دولت وصلت چه طلب دارم هیچ****یاد تو مصلحت خویش ببرد از یادم

به وفای تو کز آن روز که دلبند منی****دل نبستم به وفای کس و در نگشادم

تا خیال قد و بالای تو در فکر منست****گر خلایق همه سروند چو سرو آزادم

به سخن راست نیاید که چه شیرین سخنی****وین عجبتر که تو شیرینی و من فرهادم

دستگاهی نه که در پای تو ریزم چون خاک****حاصل آنست که چون

طبل تهی پربادم

می نماید که جفای فلک از دامن من****دست کوته نکند تا نکند بنیادم

ظاهر آنست که با سابقه حکم ازل****جهد سودی نکند تن به قضا دردادم

ور تحمل نکنم جور زمان را چه کنم****داوری نیست که از وی بستاند دادم

دلم از صحبت شیراز به کلی بگرفت****وقت آنست که پرسی خبر از بغدادم

هیچ شک نیست که فریاد من آن جا برسد****عجب ار صاحب دیوان نرسد فریادم

سعدیا حب وطن گر چه حدیثیست صحیح****نتوان مرد به سختی که من این جا زادم

غزل 372: عشقبازی نه من آخر به جهان آوردم
عشقبازی نه من آخر به جهان آوردم****یا گناهیست که اول من مسکین کردم

تو که از صورت حال دل ما بی خبری****غم دل با تو نگویم که ندانی دردم

ای که پندم دهی از عشق و ملامت گویی****تو نبودی که من این جام محبت خوردم

تو برو مصلحت خویشتن اندیش که من****ترک جان دادم از این پیش که دل بسپردم

عهد کردیم که جان در سر کار تو کنیم****و گر این عهد به پایان نبرم نامردم

من که روی از همه عالم به وصالت کردم****شرط انصاف نباشد که بمانی فردم

راست خواهی تو مرا شیفته می گردانی****گرد عالم به چنین روز نه من می گردم

خاک نعلین تو ای دوست نمی یارم شد****تا بر آن دامن عصمت ننشیند گردم

روز دیوان جزا دست من و دامن تو****تا بگویی دل سعدی به چه جرم آزردم

غزل 373: هزار عهد کردم که گرد عشق نگردم
هزار عهد بکردم که گرد عشق نگردم****همی برابرم آید خیال روی تو هر دم

نخواستم که بگویم حدیث عشق و چه حاجت****که آب دیده سرخم بگفت و چهره زردم

به گلبنی برسیدم مجال صبر ندیدم****گلی تمام نچیدم هزار خار بخوردم

بساط عمر مرا گو فرونورد زمانه****که من حکایت دیدار دوست درننوردم

هر آن کسم که نصیحت همی کند به صبوری****به هرزه باد هوا می دمد بر آهن سردم

به چشم های تو دانم که تا ز چشم برفتی****به چشم عشق و ارادت نظر به هیچ نکردم

نه روز می بشمردم در انتظار جمالت****که روز هجر تو را خود ز عمر می نشمردم

چه دشمنی که نکردی چنان که خوی تو باشد****به دوستی که شکایت به هیچ دوست نبردم

من از کمند تو اول چو وحش می برمیدم****کنون که انس گرفتم به تیغ بازنگردم

تو را که گفت که سعدی نه مرد عشق تو باشد****گر از وفات بگردم درست شد

که نه مردم

غزل 374: از در درآمدی و من از خود به درشدم
از در درآمدی و من از خود به درشدم****گفتی کز این جهان به جهان دگر شدم

گوشم به راه تا که خبر می دهد ز دوست****صاحب خبر بیامد و من بی خبر شدم

چون شبنم اوفتاده بدم پیش آفتاب****مهرم به جان رسید و به عیوق برشدم

گفتم ببینمش مگرم درد اشتیاق****ساکن شود بدیدم و مشتاقتر شدم

دستم نداد قوت رفتن به پیش یار****چندی به پای رفتم و چندی به سر شدم

تا رفتنش ببینم و گفتنش بشنوم****از پای تا به سر همه سمع و بصر شدم

من چشم از او چگونه توانم نگاه داشت****کاول نظر به دیدن او دیده ور شدم

بیزارم از وفای تو یک روز و یک زمان****مجموع اگر نشستم و خرسند اگر شدم

او را خود التفات نبودش به صید من****من خویشتن اسیر کمند نظر شدم

گویند روی سرخ تو سعدی چه زرد کرد****اکسیر عشق بر مسم افتاد و زر شدم

غزل 375: چنان در قید مهرت پای بندم
چنان در قید مهرت پای بندم****که گویی آهوی سر در کمندم

گهی بر درد بی درمان بگریم****گهی بر حال بی سامان بخندم

مرا هوشی نماند از عشق و گوشی****که پند هوشمندان کار بندم

مجال صبر تنگ آمد به یک بار****حدیث عشق بر صحرا فکندم

نه مجنونم که دل بردارم از دوست****مده گر عاقلی ای خواجه پندم

چنین صورت نبندد هیچ نقاش****معاذالله من این صورت نبندم

چه جان ها در غمت فرسود و تن ها****نه تنها من اسیر و مستمندم

تو هم بازآمدی ناچار و ناکام****اگر بازآمدی بخت بلندم

گر آوازم دهی من خفته در گور****برآساید روان دردمندم

سری دارم فدای خاک پایت****گر آسایش رسانی ور گزندم

و گر در رنج سعدی راحت توست****من این بیداد بر خود می پسندم

غزل 376: خرامان از درم بازآ کت از جان آرزومندم
خرامان از درم بازآ کت از جان آرزومندم****به دیدار تو خوشنودم به گفتار تو خرسندم

اگر چه خاطرت با هر کسی پیوندها دارد****مباد آن روز و آن خاطر که من با جز تو پیوندم

کسی مانند من جستی زهی بدعهد سنگین دل****مکن کاندر وفاداری نخواهی یافت مانندم

اگر خود نعمت قارون کسی در پایت اندازد****کجا همتای من باشد که جان در پایت افکندم

به جانت کز میان جان ز جانت دوستتر دارم****به حق دوستی جانا که باور دار سوگندم

مکن رغبت به هر سویی به یاران پراکنده****که من مهر دگر یاران ز هر سویی پراکندم

شراب وصلت اندرده که جام هجر نوشیدم****درخت دوستی بنشان که بیخ صبر برکندم

چو پای از جاده بیرون شد چه نفع از رفتن راهم****چو کار از دست بیرون شد چه سود از دادن پندم

معلم گو ادب کم کن که من ناجنس شاگردم****پدر گو پند کمتر ده که من نااهل فرزندم

به خواری در پیت سعدی چو گرد افتاده می گوید****پسندی بر دلم گردی

که بر دامانت نپسندم

غزل 377: شکست عهد مودت نگار دلبندم
شکست عهد مودت نگار دلبندم****برید مهر و وفا یار سست پیوندم

به خاک پای عزیزان که از محبت دوست****دل از محبت دنیا و آخرت کندم

تطاولی که تو کردی به دوستی با من****من آن به دشمن خون خوار خویش نپسندم

اگر چه مهر بریدی و عهد بشکستی****هنوز بر سر پیمان و عهد و سوگندم

بیار ساقی سرمست جام باده عشق****بده به رغم مناصح که می دهد پندم

من آن نیم که پذیرم نصیحت عقلا****پدر بگوی که من بی حساب فرزندم

به خاک پای تو سوگند و جان زنده دلان****که من به پای تو در مردن آرزومندم

بیا بیا صنما کز سر پریشانی****نماند جز سر زلف تو هیچ پابندم

به خنده گفت که سعدی از این سخن بگریز****کجا روم که به زندان عشق دربندم

غزل 378: من با تو نه مرد پنجه بودم
من با تو نه مرد پنجه بودم****افکندم و مردی آزمودم

دیدم دل خاص و عام بردی****من نیز دلاوری نمودم

در حلقه کارزارم انداخت****آن نیزه که حلقه می ربودم

انگشت نمای خلق بودم****و انگشت به هیچ برنسودم

عیب دگران نگویم این بار****کاندر حق خویشتن شنودم

گفتم که برآرم از تو فریاد****فریاد که نشنوی چه سودم

از چشم عنایتم مینداز****کاول به تو چشم برگشودم

گر سر برود فدای پایت****مرگ آمدنیست دیر و زودم

امروز چنانم از محبت****کآتش به فلک رسید و دودم

وان روز که سر برآرم از خاک****مشتاق تو همچنان که بودم

غزل 379: آمدی وه که چه مشتاق و پریشان بودم
آمدی وه که چه مشتاق و پریشان بودم****تا برفتی ز برم صورت بی جان بودم

نه فراموشیم از ذکر تو خاموش نشاند****که در اندیشه اوصاف تو حیران بودم

بی تو در دامن گلزار نخفتم یک شب****که نه در بادیه خار مغیلان بودم

زنده می کرد مرا دم به دم امید وصال****ور نه دور از نظرت کشته هجران بودم

به تولای تو در آتش محنت چو خلیل****گوییا در چمن لاله و ریحان بودم

تا مگر یک نفسم بوی تو آرد دم صبح****همه شب منتظر مرغ سحرخوان بودم

سعدی از جور فراقت همه روز این می گفت****عهد بشکستی و من بر سر پیمان بودم

غزل 380: عهد بشکستی و من بر سر پیمان بودم
عهد بشکستی و من بر سر پیمان بودم****شاکر نعمت و پرورده احسان بودم

چه کند بنده که بر جور تحمل نکند****بار بر گردن و سر بر خط فرمان بودم

خار عشقت نه چنان پای نشاط آبله کرد****که سر سبزه و پروای گلستان بودم

روز هجرانت بدانستم قدر شب وصل****عجب ار قدر نبود آن شب و نادان بودم

گر به عقبی درم از حاصل دنیا پرسند****گویم آن روز که در صحبت جانان بودم

که پسندد که فراموش کنی عهد قدیم****به وصالت که نه مستوجب هجران بودم

خرم آن روز که بازآیی و سعدی گوید****آمدی وه که چه مشتاق و پریشان بودم

غزل 381: دو هفته می گذرد کان مه دوهفته ندیدم
دو هفته می گذرد کان مه دوهفته ندیدم****به جان رسیدم از آن تا به خدمتش نرسیدم

حریف عهد مودت شکست و من نشکستم****خلیل بیخ ارادت برید و من نبریدم

به کام دشمنم ای دوست عاقبت بنشاندی****به جای خود که چرا پند دوستان نشنیدم

مرا به هیچ بدادی خلاف شرط محبت****هنوز با همه عیبت به جان و دل بخریدم

به خاک پای تو گفتم که تا تو دوست گرفتم****ز دوستان مجازی چو دشمنان برمیدم

قسم به روی تو گویم از آن زمان که برفتی****که هیچ روی ندیدم که روی درنکشیدم

تو را ببینم و خواهم که خاک پای تو باشم****مرا ببینی و چون باد بگذری که ندیدم

میان خلق ندیدی که چون دویدمت از پی****زهی خجالت مردم چرا به سر ندویدم

شکر خوشست ولیکن حلاوتش تو ندانی****من این معامله دانم که طعم صبر چشیدم

مرا رواست که دعوی کنم به صدق ارادت****که هیچ در همه عالم به دوست برنگزیدم

بنال مطرب مجلس بگوی گفته سعدی****شراب انس بیاور که من نه مرد نبیدم

غزل 382: من چون تو به دلبری ندیدم
من چون تو به دلبری ندیدم****گلبرگ چنین طری ندیدم

مانند تو آدمی در آفاق****ممکن نبود پری ندیدم

وین بوالعجبی و چشم بندی****در صنعت سامری ندیدم

با روی تو ماه آسمان را****امکان برابری ندیدم

لعلی چو لب شکرفشانت****در کلبه جوهری ندیدم

چون در دورسته دهانت****نظم سخن دری ندیدم

مه را که خرد که من به کرات****مه دیدم و مشتری ندیدم

وین پرده راز پارسایان****چندان که تو می دری ندیدم

دیدم همه دلبران آفاق****چون تو به دلاوری ندیدم

جوری که تو می کنی در اسلام****در ملت کافری ندیدم

سعدی غم عشق خوبرویان****چندان که تو می خوری ندیدم

دیدم همه صوفیان آفاق****مثل تو قلندری ندیدم

غزل 383: می روم وز سر حسرت به قفا می نگرم
می روم وز سر حسرت به قفا می نگرم****خبر از پای ندارم که زمین می سپرم

می روم بی دل و بی یار و یقین می دانم****که من بی دل بی یار و نه مرد سفرم

خاک من زنده به تأثیر هوای لب توست****سازگاری نکند آب و هوای دگرم

وه که گر بر سر کوی تو شبی روز کنم****غلغل اندر ملکوت افتد از آه سحرم

پای می پیچم و چون پای دلم می پیچد****بار می بندم و از بار فروبسته ترم

چه کنم دست ندارم به گریبان اجل****تا به تن در ز غمت پیرهن جان بدرم

آتش خشم تو برد آب من خاک آلود****بعد از این باد به گوش تو رساند خبرم

هر نوردی که ز طومار غمم باز کنی****حرف ها بینی آلوده به خون جگرم

نی مپندار که حرفی به زبان آرم اگر****تا به سینه چون قلم بازشکافند سرم

به هوای سر زلف تو درآویخته بود****از سر شاخ زبان برگ سخن های ترم

گر سخن گویم من بعد شکایت باشد****ور شکایت کنم از دست تو پیش که برم

خار سودای تو آویخته در دامن دل****ننگم آید که به اطراف گلستان گذرم

بصر روشنم از سرمه خاک در توست****قیمت خاک تو من

دانم کاهل بصرم

گر چه در کلبه خلوت بودم نور حضور****هم سفر به که نماندست مجال حضرم

سرو بالای تو در باغ تصور برپای****شرم دارم که به بالای صنوبر نگرم

گر به تن بازکنم جای دگر باکی نیست****که به دل غاشیه بر سر به رکاب تو درم

گر به دوری سفر از تو جدا خواهم ماند****شرم بادم که همان سعدی کوته نظرم

به قدم رفتم و ناچار به سر بازآیم****گر به دامن نرسد چنگ قضا و قدرم

شوخ چشمی چو مگس کردم و برداشت عدو****به مگسران ملامت ز کنار شکرم

از قفا سیر نگشتم من بدبخت هنوز****می روم وز سر حسرت به قفا می نگرم

غزل 384: نرفت تا تو برفتی خیالت از نظرم
نرفت تا تو برفتی خیالت از نظرم****برفت در همه عالم به بی دلی خبرم

نه بخت و دولت آنم که با تو بنشینم****نه صبر و طاقت آنم که از تو درگذرم

من از تو روی نخواهم به دیگری آورد****که زشت باشد هر روز قبله دگرم

بلای عشق تو بر من چنان اثر کردست****که پند عالم و عابد نمی کند اثرم

قیامتم که به دیوان حشر پیش آرند****میان آن همه تشویش در تو می نگرم

به جان دوست که چون دوست در برم باشد****هزار دشمن اگر بر سرند غم نخورم

نشان پیکر خوبت نمی توانم داد****که در تأمل او خیره می شود بصرم

تو نیز اگر نشناسی مرا عجب نبود****که هر چه در نظر آید از آن ضعیفترم

به جان و سر که نگردانم از وصال تو روی****و گر هزار ملامت رسد به جان و سرم

مرا مگوی که سعدی چرا پریشانی****خیال روی تو بر می کند به یک دگرم

غزل 385: یک امشبی که در آغوش شاهد شکرم
یک امشبی که در آغوش شاهد شکرم****گرم چو عود بر آتش نهند غم نخورم

چو التماس برآمد هلاک باکی نیست****کجاست تیر بلا گو بیا که من سپرم

ببند یک نفس ای آسمان دریچه صبح****بر آفتاب که امشب خوشست با قمرم

ندانم این شب قدرست یا ستاره روز****تویی برابر من یا خیال در نظرم

خوشا هوای گلستان و خواب در بستان****اگر نبودی تشویش بلبل سحرم

بدین دو دیده که امشب تو را همی بینم****دریغ باشد فردا که دیگری نگرم

روان تشنه برآساید از وجود فرات****مرا فرات ز سر برگذشت و تشنه ترم

چو می ندیدمت از شوق بی خبر بودم****کنون که با تو نشستم ز ذوق بی خبرم

سخن بگوی که بیگانه پیش ما کس نیست****به غیر شمع و همین ساعتش زبان ببرم

میان ما بجز این پیرهن نخواهد بود****و گر حجاب شود تا به

دامنش بدرم

مگوی سعدی از این درد جان نخواهد برد****بگو کجا برم آن جان که از غمت ببرم

غزل 386: شب دراز به امید صبح بیدارم
شب دراز به امید صبح بیدارم****مگر که بوی تو آرد نسیم اسحارم

عجب که بیخ محبت نمی دهد بارم****که بر وی این همه باران شوق می بارم

از آستانه خدمت نمی توانم رفت****اگر به منزل قربت نمی دهی بارم

به تیغ هجر بکشتی مرا و برگشتی****بیا و زنده جاوید کن دگربارم

چه روزها به شب آورده ام در این امید****که با وجود عزیزت شبی به روز آرم

چه جرم رفت که با ما سخن نمی گویی****چه کرده ام که به هجران تو سزاوارم

هنوز با همه بدعهدیت دعاگویم****هنوز با همه بی مهریت طلبکارم

من از حکایت عشق تو بس کنم هیهات****مگر اجل که ببندد زبان گفتارم

هنوز قصه هجران و داستان فراق****به سر نرفت و به پایان رسید طومارم

اگر تو عمر در این ماجرا کنی سعدی****حدیث عشق به پایان رسد نپندارم

حدیث دوست نگویم مگر به حضرت دوست****یکی تمام بود مطلع بر اسرارم

غزل 387: من آن نیم که دل از مهر دوست بردارم
من آن نیم که دل از مهر دوست بردارم****و گر ز کینه دشمن به جان رسد کارم

نه روی رفتنم از خاک آستانه دوست****نه احتمال نشستن نه پای رفتارم

کجا روم که دلم پای بند مهر کسیست****سفر کنید رفیقان که من گرفتارم

نه او به چشم ارادت نظر به جانب ما****نمی کند که من از ضعف ناپدیدارم

اگر هزار تعنت کنی و طعنه زنی****من این طریق محبت ز دست نگذارم

مرا به منظر خوبان اگر نباشد میل****درست شد به حقیقت که نقش دیوارم

در آن قضیه که با ما به صلح باشد دوست****اگر جهان همه دشمن شود چه غم دارم

به عشق روی تو اقرار می کند سعدی****همه جهان به درآیند گو به انکارم

کجا توانمت انکار دوستی کردن****که آب دیده گواهی دهد به اقرارم

غزل 388: منم این بی تو که پروای تماشا دارم
منم این بی تو که پروای تماشا دارم****کافرم گر دل باغ و سر صحرا دارم

بر گلستان گذرم بی تو و شرمم ناید****در ریاحین نگرم بی تو و یارا دارم

که نه بر ناله مرغان چمن شیفته ام****که نه سودای رخ لاله حمرا دارم

بر گل روی تو چون بلبل مستم واله****به رخ لاله و نسرین چه تمنا دارم

گر چه لایق نبود دست من و دامن تو****هر کجا پای نهی فرق سر آن جا دارم

گر به مسجد روم ابروی تو محراب منست****ور به آتشکده زلف تو چلیپا دارم

دلم از پختن سودای وصال تو بسوخت****تو من خام طمع بین که چه سودا دارم

عقل مسکین به چه اندیشه فرادست کنم****دل شیدا به چه تدبیر شکیبا دارم

سر من دار که چشم از همگان دردوزم****دست من گیر که دست از دو جهان وادارم

با توام یک نفس از هشت بهشت اولیتر****من که امروز چنینم غم فردا دارم

سعدی خویشتنم خوان

که به معنی ز توام****که به صورت نسب از آدم و حوا دارم

غزل 389: باز از شراب دوشین در سر خمار دارم
باز از شراب دوشین در سر خمار دارم****وز باغ وصل جانان گل در کنار دارم

سرمست اگر به سودا برهم زنم جهانی****عیبم مکن که در سر سودای یار دارم

ساقی بیار جامی کز زهد توبه کردم****مطرب بزن نوایی کز توبه عار دارم

سیلاب نیستی را سر در وجود من ده****کز خاکدان هستی بر دل غبار دارم

شستم به آب غیرت نقش و نگار ظاهر****کاندر سراچه دل نقش و نگار دارم

موسی طور عشقم در وادی تمنا****مجروح لن ترانی چون خود هزار دارم

رفتی و در رکابت دل رفت و صبر و دانش****بازآ که نیم جانی بهر نثار دارم

چندم به سر دوانی پرگاروار گردت****سرگشته ام ولیکن پای استوار دارم

عقلی تمام باید تا دل قرار گیرد****عقل از کجا و دل کو تا برقرار دارم

زان می که ریخت عشقت در کام جان سعدی****تا بامداد محشر در سر خمار دارم

غزل 390: نه دسترسی به یار دارم
نه دسترسی به یار دارم****نه طاقت انتظار دارم

هر جور که از تو بر من آید****از گردش روزگار دارم

در دل غم تو کنم خزینه****گر یک دل و گر هزار دارم

این خسته دلم چو موی باریک****از زلف تو یادگار دارم

من کانده تو کشیده باشم****اندوه زمانه خوار دارم

در آب دو دیده از تو غرقم****و امید لب و کنار دارم

دل بردی و تن زدی همین بود****من با تو بسی شمار دارم

دشنام همی دهی به سعدی****من با دو لب تو کار دارم

غزل 391: من اگر نظر حرامست بسی گناه دارم
من اگر نظر حرامست بسی گناه دارم****چه کنم نمی توانم که نظر نگاه دارم

ستم از کسیست بر من که ضرورتست بردن****نه قرار زخم خوردن نه مجال آه دارم

نه فراغت نشستن نه شکیب رخت بستن****نه مقام ایستادن نه گریزگاه دارم

نه اگر همی نشینم نظری کند به رحمت****نه اگر همی گریزم دگری پناه دارم

بسم از قبول عامی و صلاح نیک نامی****چو به ترک سر بگفتم چه غم از کلاه دارم

تن من فدای جانت سر بنده وآستانت****چه مرا به از گدایی چو تو پادشاه دارم

چو تو را بدین شگرفی قدم صلاح باشد****نه مروتست اگر من نظر تباه دارم

چه شبست یا رب امشب که ستاره ای برآمد****که دگر نه عشق خورشید و نه مهر ماه دارم

مکنید دردمندان گله از شب جدایی****که من این صباح روشن ز شب سیاه دارم

که نه روی خوب دیدن گنهست پیش سعدی****تو گمان نیک بردی که من این گناه دارم

غزل 392: من دوست می دارم جفا کز دست جانان می برم
من دوست می دارم جفا کز دست جانان می برم****طاقت نمی دارم ولی افتان و خیزان می برم

از دست او جان می برم تا افکنم در پای او****تا تو نپنداری که من از دست او جان می برم

تا سر برآورد از گریبان آن نگار سنگ دل****هر لحظه از بیداد او سر در گریبان می برم

خواهی به لطفم گو بخوان خواهی به قهرم گو بران****طوعا و کرها بنده ام ناچار فرمان می برم

درمان درد عاشقان صبرست و من دیوانه ام****نه درد ساکن می شود نه ره به درمان می برم

ای ساربان آهسته رو با ناتوانان صبر کن****تو بار جانان می بری من بار هجران می برم

ای روزگار عافیت شکرت نکردم لاجرم****دستی که در آغوش بود اکنون به دندان می برم

گفتم به پایان آورم در عمر خود با او شبی****حالا به عشق روی او روزی به

پایان می برم

سعدی دگربار از وطن عزم سفر کردی چرا****از دست آن ترک خطا یرغو به قاآن می برم

من خود ندانم وصف او گفتن سزای قدر او****گل آورند از بوستان من گل به بستان می برم

غزل 393: گر به رخسار چو ماهت صنما می نگرم
گر به رخسار چو ماهت صنما می نگرم****به حقیقت اثر لطف خدا می نگرم

تا مگر دیده ز روی تو بیابد اثری****هر زمان صد رهت اندر سر و پا می نگرم

تو به حال من مسکین به جفا می نگری****من به خاک کف پایت به وفا می نگرم

آفتابی تو و من ذره مسکین ضعیف****تو کجا و من سرگشته کجا می نگرم

سر زلفت ظلماتست و لبت آب حیات****در سواد سر زلفت به خطا می نگرم

هندوی چشم مبیناد رخ ترک تو باز****گر به چین سر زلفت به خطا می نگرم

راه عشق تو درازست ولی سعدی وار****می روم وز سر حسرت به قفا می نگرم

غزل 394: به خدا اگر بمیرم که دل از تو برنگیرم
به خدا اگر بمیرم که دل از تو برنگیرم****برو ای طبیبم از سر که دوا نمی پذیرم

همه عمر با حریفان بنشستمی و خوبان****تو بخاستی و نقشت بنشست در ضمیرم

مده ای حکیم پندم که به کار درنبندم****که ز خویشتن گزیرست و ز دوست ناگزیرم

برو ای سپر ز پیشم که به جان رسید پیکان****بگذار تا ببینم که که می زند به تیرم

نه نشاط دوستانم نه فراغ بوستانم****بروید ای رفیقان به سفر که من اسیرم

تو در آب اگر ببینی حرکات خویشتن را****به زبان خود بگویی که به حسن بی نظیرم

تو به خواب خوش بیاسای و به عیش و کامرانی****که نه من غنوده ام دوش و نه مردم از نفیرم

نه توانگران ببخشند فقیر ناتوان را****نظری کن ای توانگر که به دیدنت فقیرم

اگرم چو عود سوزی تن من فدای جانت****که خوشست عیش مردم به روایح عبیرم

نه تو گفته ای که سعدی نبرد ز دست من جان****نه به خاک پای مردان چو تو می کشی نمیرم

غزل 395: گر من ز محبتت بمیرم
گر من ز محبتت بمیرم****دامن به قیامتت بگیرم

از دنیی و آخرت گزیرست****وز صحبت دوست ناگزیرم

ای مرهم ریش دردمندان****درمان دگر نمی پذیرم

آن کس که بجز تو کس ندارد****در هر دو جهان من آن فقیرم

ای محتسب از جوان چه خواهی****من توبه نمی کنم که پیرم

یک روز کمان ابروانش****می بوسم و گو بزن به تیرم

ای باد بهار عنبرین بوی****در پای لطافت تو میرم

چون می گذری به خاک شیراز****گو من به فلان زمین اسیرم

در خواب نمی روم که بی دوست****پهلو نه خوشست بر حریرم

ای مونس روزگار سعدی****رفتی و نرفتی از ضمیرم

غزل 396: من این طمع نکنم کز تو کام برگیرم
من این طمع نکنم کز تو کام برگیرم****مگر ببینمت از دور و گام برگیرم

من این خیال نبندم که دانه ای به مراد****میان این همه تشویش دام برگیرم

ستاده ام به غلامی گرم قبول کنی****و گر نخواهی کفش غلام برگیرم

مرا ز دست تو گر منصفی و گر ظالم****گریز نیست که دل زین مقام برگیرم

ز فکرهای پریشان و بارهای فراق****که بر دلست ندانم کدام برگیرم

گرم هزار تعنت کنی و طعنه زنی****من آن نیم که ره انتقام برگیرم

گرم جواز نباشد به بارگاه قبول****و گر مجال نباشد که کام برگیرم

از این قدر نگریزم که بوسی از دهنت****اگر حلال نباشد حرام برگیرم

غزل 397: از تو با مصلحت خویش نمی پردازم
از تو با مصلحت خویش نمی پردازم****همچو پروانه که می سوزم و در پروازم

گر توانی که بجویی دلم امروز بجوی****ور نه بسیار بجویی و نیابی بازم

نه چنان معتقدم کم نظری سیر کند****یا چنان تشنه که جیحون بنشاند آزم

همچو چنگم سر تسلیم و ارادت در پیش****تو به هر ضرب که خواهی بزن و بنوازم

گر به آتش بریم صد ره و بیرون آری****زر نابم که همان باشم اگر بگدازم

گر تو آن جور پسندی که به سنگم بزنی****از من این جرم نیاید که خلاف آغازم

خدمتی لایقم از دست نیاید چه کنم****سر نه چیزیست که در پای عزیزان بازم

من خراباتیم و عاشق و دیوانه و مست****بیشتر زین چه حکایت بکند غمازم

ماجرای دل دیوانه بگفتم به طبیب****که همه شب در چشمست به فکرت بازم

گفت از این نوع شکایت که تو داری سعدی****درد عشقست ندانم که چه درمان سازم

غزل 398: نظر از مدعیان بر تو نمی اندازم
نظر از مدعیان بر تو نمی اندازم****تا نگویند که من با تو نظر می بازم

آرزو می کندم در همه عالم صیدی****که نباشند رفیقان حسود انبازم

درد پنهان فراقم ز تحمل بگذشت****ور نه از دل نرسیدی به زبان آوازم

چون کبوتر بگرفتیم به دام سر زلف****دیده بردوختی از خلق جهان چون بازم

به سرانگشت بخواهی دل مسکینان برد****دست واپوش که من پنجه نمی اندازم

مطرب آهنگ بگردان که دگر هیچ نماند****که از این پرده که گفتی به درافتد رازم

کس ننالید در این عهد چو من در غم دوست****که به آفاق نظر می رود از شیرازم

چند گفتند که سعدی نفسی باز خود آی****گفتم از دوست نشاید که به خود پردازم

غزل 399: خنک آن روز که در پای تو جان اندازم
خنک آن روز که در پای تو جان اندازم****عقل در دمدمه خلق جهان اندازم

نامه حسن تو بر عالم و جاهل خوانم****نامت اندر دهن پیر و جوان اندازم

تا کی این پرده جان سوز پس پرده زنم****تا کی این ناوک دلدوز نهان اندازم

دردنوشان غمت را چو شود مجلس گرم****خویشتن را به طفیلی به میان اندازم

تا نه هر بی خبری وصف جمالت گوید****سنگ تعظیم تو در راه بیان اندازم

گر به میدان محاکای تو جولان یابم****گوی دل در خم چوگان زبان اندازم

گردنان را به سرانگشت قبولت ره نیست****چون قلم هستی خود را سر از آن اندازم

یاد سعدی کن و جان دادن مشتاقان بین****حق علیمست که لبیک زنان اندازم

غزل 400: وه که در عشق چنان می سوزم
وه که در عشق چنان می سوزم****که به یک شعله جهان می سوزم

شمع وش پیش رخ شاهد یار****دم به دم شعله زنان می سوزم

سوختم گر چه نمی یارم گفت****که من از عشق فلان می سوزم

رحمتی کن که به سر می گردم****شفقتی بر که به جان می سوزم

با تو یاران همه در ناز و نعیم****من گنه کارم از آن می سوزم

سعدیا ناله مکن گر نکنم****کس نداند که نهان می سوزم

غزل 401: یک روز به شیدایی در زلف تو آویزم
یک روز به شیدایی در زلف تو آویزم****زان دو لب شیرینت صد شور برانگیزم

گر قصد جفا داری اینک من و اینک سر****ور راه وفا داری جان در قدمت ریزم

بس توبه و پرهیزم کز عشق تو باطل شد****من بعد بدان شرطم کز توبه بپرهیزم

سیم دل مسکینم در خاک درت گم شد****خاک سر هر کویی بی فایده می بیزم

در شهر به رسوایی دشمن به دفم برزد****تا بر دف عشق آمد تیر نظر تیزم

مجنون رخ لیلی چون قیس بنی عامر****فرهاد لب شیرین چون خسرو پرویزم

گفتی به غمم بنشین یا از سر جان برخیز****فرمان برمت جانا بنشینم و برخیزم

گر بی تو بود جنت بر کنگره ننشینم****ور با تو بود دوزخ در سلسله آویزم

با یاد تو گر سعدی در شعر نمی گنجد****چون دوست یگانه شد با غیر نیامیزم

غزل 402: من بی مایه که باشم که خریدار تو باشم
من بی مایه که باشم که خریدار تو باشم****حیف باشد که تو یار من و من یار تو باشم

تو مگر سایه لطفی به سر وقت من آری****که من آن مایه ندارم که به مقدار تو باشم

خویشتن بر تو نبندم که من از خود نپسندم****که تو هرگز گل من باشی و من خار تو باشم

هرگز اندیشه نکردم که کمندت به من افتد****که من آن وقع ندارم که گرفتار تو باشم

هرگز اندر همه عالم نشناسم غم و شادی****مگر آن وقت که شادی خور و غمخوار تو باشم

گذر از دست رقیبان نتوان کرد به کویت****مگر آن وقت که در سایه زنهار تو باشم

گر خداوند تعالی به گناهیت بگیرد****گو بیامرز که من حامل اوزار تو باشم

مردمان عاشق گفتار من ای قبله خوبان****چون نباشند که من عاشق دیدار تو باشم

من چه شایسته آنم که تو را خوانم و دانم****مگرم هم

تو ببخشی که سزاوار تو باشم

گر چه دانم که به وصلت نرسم بازنگردم****تا در این راه بمیرم که طلبکار تو باشم

نه در این عالم دنیا که در آن عالم عقبی****همچنان بر سر آنم که وفادار تو باشم

خاک بادا تن سعدی اگرش تو نپسندی****که نشاید که تو فخر من و من عار تو باشم

غزل 403: در آن نفس که بمیرم در آرزوی تو باشم
در آن نفس که بمیرم در آرزوی تو باشم****بدان امید دهم جان که خاک کوی تو باشم

به وقت صبح قیامت که سر ز خاک برآرم****به گفت و گوی تو خیزم به جست و جوی تو باشم

به مجمعی که درآیند شاهدان دو عالم****نظر به سوی تو دارم غلام روی تو باشم

به خوابگاه عدم گر هزار سال بخسبم****ز خواب عاقبت آگه به بوی موی تو باشم

حدیث روضه نگویم گل بهشت نبویم****جمال حور نجویم دوان به سوی تو باشم

می بهشت ننوشم ز دست ساقی رضوان****مرا به باده چه حاجت که مست روی تو باشم

هزار بادیه سهلست با وجود تو رفتن****و گر خلاف کنم سعدیا به سوی تو باشم

غزل 404: غم زمانه خورم یا فراق یار کشم
غم زمانه خورم یا فراق یار کشم****به طاقتی که ندارم کدام بار کشم

نه قوتی که توانم کناره جستن از او****نه قدرتی که به شوخیش در کنار کشم

نه دست صبر که در آستین عقل برم****نه پای عقل که در دامن قرار کشم

ز دوستان به جفا سیرگشت مردی نیست****جفای دوست زنم گر نه مردوار کشم

چو می توان به صبوری کشید جور عدو****چرا صبور نباشم که جور یار کشم

شراب خورده ساقی ز جام صافی وصل****ضرورتست که درد سر خمار کشم

گلی چو روی تو گر در چمن به دست آید****کمینه دیده سعدیش پیش خار کشم

غزل 405: هزار جهد بکردم که سر عشق بپوشم
هزار جهد بکردم که سر عشق بپوشم****نبود بر سر آتش میسرم که نجوشم

به هوش بودم از اول که دل به کس نسپارم****شمایل تو بدیدم نه صبر ماند و نه هوشم

حکایتی ز دهانت به گوش جان من آمد****دگر نصیحت مردم حکایتست به گوشم

مگر تو روی بپوشی و فتنه بازنشانی****که من قرار ندارم که دیده از تو بپوشم

من رمیده دل آن به که در سماع نیایم****که گر به پای درآیم به دربرند به دوشم

بیا به صلح من امروز در کنار من امشب****که دیده خواب نکردست از انتظار تو دوشم

مرا به هیچ بدادی و من هنوز بر آنم****که از وجود تو مویی به عالمی نفروشم

به زخم خورده حکایت کنم ز دست جراحت****که تندرست ملامت کند چو من بخروشم

مرا مگوی که سعدی طریق عشق رها کن****سخن چه فایده گفتن چو پند می ننیوشم

به راه بادیه رفتن به از نشستن باطل****و گر مراد نیابم به قدر وسع بکوشم

غزل 406: بار فراق دوستان بس که نشست بر دلم
بار فراق دوستان بس که نشست بر دلم****می روم و نمی رود ناقه به زیر محملم

بار بیفکند شتر چون برسد به منزلی****بار دلست همچنان ور به هزار منزلم

ای که مهار می کشی صبر کن و سبک مرو****کز طرفی تو می کشی وز طرفی سلاسلم

بارکشیده جفا پرده دریده هوا****راه ز پیش و دل ز پس واقعه ایست مشکلم

معرفت قدیم را بعد حجاب کی شود****گر چه به شخص غایبی در نظری مقابلم

آخر قصد من تویی غایت جهد و آرزو****تا نرسم ز دامنت دست امید نگسلم

ذکر تو از زبان من فکر تو از جنان من****چون برود که رفته ای در رگ و در مفاصلم

مشتغل توام چنان کز همه چیز غایبم****مفتکر توام چنان کز همه خلق غافلم

گر نظری کنی کند کشته صبر من

ورق****ور نکنی چه بر دهد بیخ امید باطلم

سنت عشق سعدیا ترک نمی دهی بلی****کی ز دلم به دررود خوی سرشته در گلم

داروی درد شوق را با همه علم عاجزم****چاره کار عشق را با همه عقل جاهلم

غزل 407: تا تو به خاطر منی کس نگذشت بر دلم
تا تو به خاطر منی کس نگذشت بر دلم****مثل تو کیست در جهان تا ز تو مهر بگسلم

من چو به آخرت روم رفته به داغ دوستی****داروی دوستی بود هر چه بروید از گلم

میرم و همچنان رود نام تو بر زبان من****ریزم و همچنان بود مهر تو در مفاصلم

حاصل عمر صرف شد در طلب وصال تو****با همه سعی اگر به خود ره ندهی چه حاصلم

باد به دست آرزو در طلب هوای دل****گر نکند معاونت دور زمان مقبلم

لایق بندگی نیم بی هنری و قیمتی****ور تو قبول می کنی با همه نقص فاضلم

مثل تو را به خون من ور بکشی به باطلم****کس نکند مطالبت زان که غلام قاتلم

کشتی من که در میان آب گرفت و غرق شد****گر بود استخوان برد باد صبا به ساحلم

سرو برفت و بوستان از نظرم به جملگی****می نرود صنوبری بیخ گرفته در دلم

فکرت من کجا رسد در طلب وصال تو****این همه یاد می رود وز تو هنوز غافلم

لشکر عشق سعدیا غارت عقل می کند****تا تو دگر به خویشتن ظن نبری که عاقلم

غزل 408: امروز مبارکست فالم
امروز مبارکست فالم****کافتاد نظر بر آن جمالم

الحمد خدای آسمان را****کاختر به درآمد از وبالم

خوابست مگر که می نماید****یا عشوه همی دهد خیالم

کاین بخت نبود هیچ روزم****وین گل نشکفت هیچ سالم

امروز بدیدم آن چه دل خواست****دید آن چه نخواست بدسگالم

اکنون که تو روی باز کردی****رو باز به خیر کرد حالم

دیگر چه توقعست از ایام****چون بدر تمام شد هلالم

بازآی کز اشتیاق رویت****بگرفت ز خویشتن ملالم

آزرده ام از فراق چونانک****دل باز نمی دهد وصالم

وز غایت تشنگی که بردم****در حلق نمی رود زلالم

بیچاره به رویت آمدم باز****چون چاره نماند و احتیالم

از جور تو هم در تو گیرم****وز دست تو هم بر تو نالم

چون دوست موافقست

سعدی****سهلست جفای خلق عالم

غزل 409: تا خبر دارم از او بی خبر از خویشتنم
تا خبر دارم از او بی خبر از خویشتنم****با وجودش ز من آواز نیاید که منم

پیرهن می بدرم دم به دم از غایت شوق****که وجودم همه او گشت و من این پیرهنم

ای رقیب این همه سودا مکن و جنگ مجوی****برکنم دیده که من دیده از او برنکنم

خود گرفتم که نگویم که مرا واقعه ایست****دشمن و دوست بدانند قیاس از سخنم

در همه شهر فراهم ننشست انجمنی****که نه من در غمش افسانه آن انجمنم

برشکست از من و از رنج دلم باک نداشت****من نه آنم که توانم که از او برشکنم

گر همین سوز رود با من مسکین در گور****خاک اگر بازکنی سوخته یابی کفنم

گر به خون تشنه ای اینک من و سر باکی نیست****که به فتراک تو به زان که بود بر بدنم

مرد و زن گر به جفا کردن من برخیزند****گر بگردم ز وفای تو نه مردم که زنم

شرط عقلست که مردم بگریزند از تیر****من گر از دست تو باشد مژه بر هم نزنم

تا به گفتار درآمد دهن شیرینت****بیم آنست که شوری به جهان درفکنم

لب سعدی و دهانت ز کجا تا به کجا****این قدر بس که رود نام لبت بر دهنم

غزل 410: چشم که بر تو می کنم چشم حسود می کنم
چشم که بر تو می کنم چشم حسود می کنم****شکر خدا که باز شد دیده بخت روشنم

هرگزم این گمان نبد با تو که دوستی کنم****باورم این نمی شود با تو نشسته کاین منم

دامن خیمه برفکن دشمن و دوست گو ببین****کاین همه لطف می کند دوست به رغم دشمنم

عالم شهر گو مرا وعظ مگو که نشنوم****پیر محله گو مرا توبه مده که بشکنم

گر بزنی به خنجرم کز پی او دگر مرو****نعره شوق می زنم تا رمقیست در تنم

این نه نصیحتی بود کز غم دوست توبه کن****سخت سیه

دلی بود آن که ز دوست برکنم

گر همه عمر بشکنم عهد تو پس درست شد****کاین همه ذکر دوستی لاف دروغ می زنم

پیشم از این سلامتی بود و دلی و دانشی****عشق تو آتشی بزد پاک بسوخت خرمنم

شهری اگر به قصد من جمع شوند و متفق****با همه تیغ برکشم وز تو سپر بیفکنم

چند فشانی آستین بر من و روزگار من****دست رها نمی کند مهر گرفته دامنم

گر به مراد من روی ور نروی تو حاکمی****من به خلاف رای تو گر نفسی زنم زنم

این همه نیش می خورد سعدی و پیش می رود****خون برود در این میان گر تو تویی و من منم

غزل 411: گر تیغ برکشد که محبان همی زنم
گر تیغ برکشد که محبان همی زنم****اول کسی که لاف محبت زند منم

گویند پای دار اگرت سر دریغ نیست****گو سر قبول کن که به پایش درافکنم

امکان دیده بستنم از روی دوست نیست****اولیتر آن که گوش نصیحت بیاکنم

آورده اند صحبت خوبان که آتشست****بر من به نیم جو که بسوزند خرمنم

من مرغ زیرکم که چنانم خوش اوفتاد****در قید او که یاد نیاید نشیمنم

دردیست در دلم که گر از پیش آب چشم****برگیرم آستین برود تا به دامنم

گر پیرهن به درکنم از شخص ناتوان****بینی که زیر جامه خیالیست یا تنم

شرطست احتمال جفاهای دشمنان****چون دل نمی دهد که دل از دوست برکنم

دردی نبوده را چه تفاوت کند که من****بیچاره درد می خورم و نعره می زنم

بر تخت جم پدید نیاید شب دراز****من دانم این حدیث که در چاه بیژنم

گویند سعدیا مکن از عشق توبه کن****مشکل توانم و نتوانم که نشکنم

غزل 412: آن دوست که من دارم وان یار که من دانم
آن دوست که من دارم وان یار که من دانم****شیرین دهنی دارد دور از لب و دندانم

بخت این نکند با من کان شاخ صنوبر را****بنشینم و بنشانم گل بر سرش افشانم

ای روی دلارایت مجموعه زیبایی****مجموع چه غم دارد از من که پریشانم

دریاب که نقشی ماند از طرح وجود من****چون یاد تو می آرم خود هیچ نمی مانم

با وصل نمی پیچم وز هجر نمی نالم****حکم آن چه تو فرمایی من بنده فرمانم

ای خوبتر از لیلی بیمست که چون مجنون****عشق تو بگرداند در کوه و بیابانم

یک پشت زمین دشمن گر روی به من آرند****از روی تو بیزارم گر روی بگردانم

در دام تو محبوسم در دست تو مغلوبم****وز ذوق تو مدهوشم در وصف تو حیرانم

دستی ز غمت بر دل پایی ز پیت در گل****با این همه صبرم هست وز روی تو نتوانم

در

خفیه همی نالم وین طرفه که در عالم****عشاق نمی خسبند از ناله پنهانم

بینی که چه گرم آتش در سوخته می گیرد****تو گرمتری ز آتش من سوخته تر ز آنم

گویند مکن سعدی جان در سر این سودا****گر جان برود شاید من زنده به جانانم

غزل 413: آن نه رویست که من وصف جمالش دانم
آن نه رویست که من وصف جمالش دانم****این حدیث از دگری پرس که من حیرانم

همه بینند نه این صنع که من می بینم****همه خوانند نه این نقش که من می خوانم

آن عجب نیست که سرگشته بود طالب دوست****عجب اینست که من واصل و سرگردانم

سرو در باغ نشانند و تو را بر سر و چشم****گر اجازت دهی ای سرو روان بنشانم

عشق من بر گل رخسار تو امروزی نیست****دیر سالست که من بلبل این بستانم

به سرت کز سر پیمان محبت نروم****گر بفرمایی رفتن به سر پیکانم

باش تا جان برود در طلب جانانم****که به کاری به از این بازنیاید جانم

هر نصیحت که کنی بشنوم ای یار عزیز****صبرم از دوست مفرمای که من نتوانم

عجب از طبع هوسناک منت می آید****من خود از مردم بی طبع عجب می مانم

گفته بودی که بود در همه عالم سعدی****من به خود هیچ نیم هر چه تو گویی آنم

گر به تشریف قبولم بنوازی ملکم****ور به تازانه قهرم بزنی شیطانم

غزل 414: اگر دستم رسد روزی که انصاف از تو بستانم
اگر دستم رسد روزی که انصاف از تو بستانم****قضای عهد ماضی را شبی دستی برافشانم

چنانت دوست می دارم که گر روزی فراق افتد****تو صبر از من توانی کرد و من صبر از تو نتوانم

دلم صد بار می گوید که چشم از فتنه بر هم نه****دگر ره دیده می افتد بر آن بالای فتانم

تو را در بوستان باید که پیش سرو بنشینی****و گر نه باغبان گوید که دیگر سرو ننشانم

رفیقانم سفر کردند هر یاری به اقصایی****خلاف من که بگرفته است دامن در مغیلانم

به دریایی درافتادم که پایانش نمی بینم****کسی را پنجه افکندم که درمانش نمی دانم

فراقم سخت می آید ولیکن صبر می باید****که گر بگریزم از سختی رفیق سست پیمانم

مپرسم دوش چون بودی به تاریکی و تنهایی****شب

هجرم چه می پرسی که روز وصل حیرانم

شبان آهسته می نالم مگر دردم نهان ماند****به گوش هر که در عالم رسید آواز پنهانم

دمی با دوست در خلوت به از صد سال در عشرت****من آزادی نمی خواهم که با یوسف به زندانم

من آن مرغ سخندانم که در خاکم رود صورت****هنوز آواز می آید به معنی از گلستانم

غزل 415: ای مرهم ریش و مونس جانم
ای مرهم ریش و مونس جانم****چندین به مفارقت مرنجانم

ای راحت اندرون مجروحم****جمعیت خاطر پریشانم

گویند بدار دستش از دامن****تا دست بدارد از گریبانم

آن کس که مرا به باغ می خواند****بی روی تو می برد به زندانم

وین طرفه که ره نمی برم پیشت****وز پیش تو ره به در نمی دانم

یک روز به بندگی قبولم کن****روز دگرم ببین که سلطانم

ای گلبن بوستان روحانی****مشغول بکردی از گلستانم

زان روز که سرو قامتت دیدم****از یاد برفت سرو بستانم

آن در دورسته در حدیث آمد****وز دیده بیوفتاد مرجانم

گویند صبور باش از او سعدی****بارش بکشم که صبر نتوانم

ای کاش که جان در آستین بودی****تا بر سر مونس دل افشانم

غزل 416: بس که در منظر تو حیرانم
بس که در منظر تو حیرانم****صورتت را صفت نمی دانم

پارسایان ملامتم مکنید****که من از عشق توبه نتوانم

هر که بینی به جسم و جان زندست****من به امید وصل جانانم

به چه کار آید این بقیت جان****که به معشوق برنیفشانم

گر تو از من عنان بگردانی****من به شمشیر برنگردانم

گر بخوانی مقیم درگاهم****ور برانی مطیع فرمانم

من نه آنم که سست بازآیم****ور ز سختی به لب رسد جانم

گر اجابت کنی و گر نکنی****چاره من دعاست می خوانم

سهل باشد صعوبت ظلمات****گر به دست آید آب حیوانم

تا کی آخر جفا بری سعدی****چه کنم پای بند احسانم

کار مردان تحملست و سکون****من کیم خاک پای مردانم

غزل 417: سخن عشق تو بی آن که برآید به زبانم
سخن عشق تو بی آن که برآید به زبانم****رنگ رخساره خبر می دهد از حال نهانم

گاه گویم که بنالم ز پریشانی حالم****بازگویم که عیانست چه حاجت به بیانم

هیچم از دنیی و عقبی نبرد گوشه خاطر****که به دیدار تو شغلست و فراغ از دو جهانم

گر چنانست که روی من مسکین گدا را****به در غیر ببینی ز در خویش برانم

من در اندیشه آنم که روان بر تو فشانم****نه در اندیشه که خود را ز کمندت برهانم

گر تو شیرین زمانی نظری نیز به من کن****که به دیوانگی از عشق تو فرهاد زمانم

نه مرا طاقت غربت نه تو را خاطر قربت****دل نهادم به صبوری که جز این چاره ندانم

من همان روز بگفتم که طریق تو گرفتم****که به جانان نرسم تا نرسد کار به جانم

درم از دیده چکانست به یاد لب لعلت****نگهی باز به من کن که بسی در بچکانم

سخن از نیمه بریدم که نگه کردم و دیدم****که به پایان رسدم عمر و به پایان نرسانم

غزل 418: گر دست دهد هزار جانم
گر دست دهد هزار جانم****در پای مبارکت فشانم

آخر به سرم گذر کن ای دوست****انگار که خاک آستانم

هر حکم که بر سرم برانی****سهلست ز خویشتن مرانم

تو خود سر وصل ما نداری****من عادت بخت خویش دانم

هیهات که چون تو شاهبازی****تشریف دهد به آشیانم

گر خانه محقرست و تاریک****بر دیده روشنت نشانم

گر نام تو بر سرم بگویند****فریاد برآید از روانم

شب نیست که در فراق رویت****زاری به فلک نمی رسانم

آخر نه من و تو دوست بودیم****عهد تو شکست و من همانم

من مهره مهر تو نریزم****الا که بریزد استخوانم

من ترک وصال تو نگویم****الا به فراق جسم و جانم

مجنونم اگر بهای لیلی****ملک عرب و عجم ستانم

شیرین زمان تویی به تحقیق****من بنده خسرو زمانم

شاهی

که ورا رسد که گوید****مولای اکابر جهانم

ایوان رفیعش آسمان را****گوید تو زمین من آسمانم

دانی که ستم روا ندارد****مگذار که بشنود فغانم

هر کس به زمان خویشتن بود****من سعدی آخرالزمانم

غزل 419: مرا تا نقره باشد می فشانم
مرا تا نقره باشد می فشانم****تو را تا بوسه باشد می ستانم

و گر فردا به زندان می برندم****به نقد این ساعت اندر بوستانم

جهان بگذار تا بر من سر آید****که کام دل تو بودی از جهانم

چه دامن های گل باشد در این باغ****اگر چیزی نگوید باغبانم

نمی دانستم از بخت همایون****که سیمرغی فتد در آشیانم

تو عشق آموختی در شهر ما را****بیا تا شرح آن هم بر تو خوانم

سخن ها دارم از دست تو در دل****ولیکن در حضورت بی زبانم

بگویم تا بداند دشمن و دوست****که من مستی و مستوری ندانم

مگو سعدی مراد خویش برداشت****اگر تو سنگ دل من مهربانم

اگر تو سرو سیمین تن بر آنی****که از پیشم برانی من بر آنم

که تا باشم خیالت می پرستم****و گر رفتم سلامت می رسانم

غزل 420: ما همه چشمیم و تو نور ای صنم
ما همه چشمیم و تو نور ای صنم****چشم بد از روی تو دور ای صنم

روی مپوشان که بهشتی بود****هر که ببیند چو تو حور ای صنم

حور خطا گفتم اگر خواندمت****ترک ادب رفت و قصور ای صنم

تا به کرم خرده نگیری که من****غایبم از ذوق حضور ای صنم

روی تو بر پشت زمین خلق را****موجب فتنه ست و فتور ای صنم

این همه دلبندی و خوبی تو را****موضع نازست و غرور ای صنم

سروبنی خاسته چون قامتت****تا ننشینیم صبور ای صنم

این همه طوفان به سرم می رود****از جگری همچو تنور ای صنم

سعدی از این چشمه حیوان که خورد****سیر نگردد به مرور ای صنم

غزل 421: چون من به نفس خویشتن این کار می کنم
چون من به نفس خویشتن این کار می کنم****بر فعل دیگران به چه انکار می کنم

بلبل سماع بر گل بستان همی کند****من بر گل شقایق رخسار می کنم

هر جا که سروقامتی و موی دلبریست****خود را بدان کمند گرفتار می کنم

گر تیغ برکشند عزیزان به خون من****من همچنان تأمل دیدار می کنم

هیچم نماند در همه عالم به اتفاق****الا سری که در قدم یار می کنم

آن ها که خوانده ام همه از یاد من برفت****الا حدیث دوست که تکرار می کنم

چون دست قدرتم به تمنا نمی رسد****صبر از مراد نفس به ناچار می کنم

همسایه گو گواهی مستی و عاشقی****بر من مده که خویشتن اقرار می کنم

من بعد از این نه زهد فروشم نه معرفت****کان در ضمیر نیست که اظهار می کنم

جانست و از محبت جانان دریغ نیست****اینم که دست می دهد ایثار می کنم

زنار اگر ببندی سعدی هزار بار****به زان که خرقه بر سر زنار می کنم

غزل 422: آن کس که از او صبر محالست و سکونم
آن کس که از او صبر محالست و سکونم****بگذشت ده انگشت فروبرده به خونم

پرسید که چونی ز غم و درد جدایی****گفتم نه چنانم که توان گفت که چونم

زان گه که مرا روی تو محراب نظر شد****از دست زبان ها به تحمل چو ستونم

مشنو که همه عمر جفا برده ام از کس****جز بر سر کوی تو که دیوار زبونم

بیمست چو شرح غم عشق تو نویسم****کآتش به قلم در افتد از سوز درونم

آنان که شمردند مرا عاقل و هشیار****کو تا بنویسند گواهی به جنونم

شمشیر برآور که مرادم سر سعدیست****ور سر ننهم در قدمت عاشق دونم

غزل 423: ز دستم بر نمی خیزد که یک دم بی تو بنشینم
ز دستم بر نمی خیزد که یک دم بی تو بنشینم****بجز رویت نمی خواهم که روی هیچ کس بینم

من اول روز دانستم که با شیرین درافتادم****که چون فرهاد باید شست دست از جان شیرینم

تو را من دوست می دارم خلاف هر که در عالم****اگر طعنه است در عقلم اگر رخنه است در دینم

و گر شمشیر برگیری سپر پیشت بیندازم****که بی شمشیر خود کشتی به ساعدهای سیمینم

برآی ای صبح مشتاقان اگر نزدیک روز آمد****که بگرفت این شب یلدا ملال از ماه و پروینم

ز اول هستی آوردم قفای نیستی خوردم****کنون امید بخشایش همی دارم که مسکینم

دلی چون شمع می باید که بر جانم ببخشاید****که جز وی کس نمی بینم که می سوزد به بالینم

تو همچون گل ز خندیدن لبت با هم نمی آید****روا داری که من بلبل چو بوتیمار بنشینم

رقیب انگشت می خاید که سعدی چشم بر هم نه****مترس ای باغبان از گل که می بینم نمی چینم

غزل 424: من از تو صبر ندارم که بی تو بنشینم
من از تو صبر ندارم که بی تو بنشینم****کسی دگر نتوانم که بر تو بگزینم

بپرس حال من آخر چو بگذری روزی****که چون همی گذرد روزگار مسکینم

من اهل دوزخم ار بی تو زنده خواهم شد****که در بهشت نیارد خدای غمگینم

ندانمت که چه گویم تو هر دو چشم منی****که بی وجود شریفت جهان نمی بینم

چو روی دوست نبینی جهان ندیدن به****شب فراق منه شمع پیش بالینم

ضرورتست که عهد وفا به سر برمت****و گر جفا به سر آید هزار چندینم

نه هاونم که بنالم بکوفتی از یار****چو دیگ بر سر آتش نشان که بنشینم

بگرد بر سرم ای آسیای دور زمان****به هر جفا که توانی که سنگ زیرینم

چو بلبل آمدمت تا چو گل ثنا گویم****چو لاله لال بکردی زبان تحسینم

مرا پلنگ به سرپنجه ای نگار نکشت****تو می کشی به

سرپنجه نگارینم

چو ناف آهو خونم بسوخت در دل تنگ****برفت در همه آفاق بوی مشکینم

هنر بیار و زبان آوری مکن سعدی****چه حاجتست بگوید شکر که شیرینم

غزل 425: منم یا رب در این دولت که روی یار می بینم
منم یا رب در این دولت که روی یار می بینم****فراز سرو سیمینش گلی بر بار می بینم

مگر طوبی برآمد در سرابستان جان من****که بر هر شعبه ای مرغی شکرگفتار می بینم

مگر دنیا سر آمد کاین چنین آزاد در جنت****می بی درد می نوشم گل بی خار می بینم

عجب دارم ز بخت خویش و هر دم در گمان افتم****که مستم یا به خوابم یا جمال یار می بینم

زمین بوسیده ام بسیار و خدمت کرده تا اکنون****لب معشوق می بوسم رخ دلدار می بینم

چه طاعت کرده ام گویی که این پاداش می یابم****چه فرمان برده ام گویی که این مقدار می بینم

تویی یارا که خواب آلوده بر من تاختن کردی****منم یا رب که بخت خود چنین بیدار می بینم

چو خلوت با میان آمد نخواهم شمع کاشانه****تمنای بهشتم نیست چون دیدار می بینم

کدام آلاله می بویم که مغزم عنبرآگین شد****چه ریحان دسته بندم چون جهان گلزار می بینم

ز گردون نعره می آید که اینت بوالعجب کاری****که سعدی را ز روی دوست برخوردار می بینم

غزل 426: دلم تا عشقباز آمد در او جز غم نمی بینم
دلم تا عشقباز آمد در او جز غم نمی بینم****دلی بی غم کجا جویم که در عالم نمی بینم

دمی با همدمی خرم ز جانم بر نمی آید****دمم با جان برآید چون که یک همدم نمی بینم

مرا رازیست اندر دل به خون دیده پرورده****ولیکن با که گویم راز چون محرم نمی بینم

مدارا می کنم با درد چون درمان نمی یابم****تحمل می کنم با زخم چون مرهم نمی بینم

خوشا و خرما آن دل که هست از عشق بیگانه****که من تا آشنا گشتم دل خرم نمی بینم

نم چشم آبروی من ببرد از بس که می گریم****چرا گریم کز آن حاصل برون از نم نمی بینم

کنون دم درکش ای سعدی که کار از دست بیرون شد****به امید دمی با دوست وان دم هم نمی بینم

غزل 427: من از این جا به ملامت نروم
من از این جا به ملامت نروم****که من این جا به امیدی گروم

گر به عقلم سخنی می گویند****بیم آنست که دیوانه شوم

گوش دل رفته به آواز سماع****نتوانم که نصیحت شنوم

همه گو باد ببر خرمن عمر****دو جهان بی تو نیرزد دو جوم

دوستان عیب و ملامت مکنید****کان چه خود کاشته باشم دروم

من بیچاره گردن به کمند****چه کنم گر به رکابش نروم

سعدیا گفت به خوابم بینی****بی وفا یارم اگر می غنوم

غزل 428: نه از چینم حکایت کن نه از روم
نه از چینم حکایت کن نه از روم****که من دل با یکی دارم در این بوم

هر آن ساعت که با یاد من آید****فراموشم شود موجود و معدوم

ز دنیا بخش ما غم خوردن آمد****نشاید خوردن الا رزق مقسوم

رطب شیرین و دست از نخل کوتاه****زلال اندر میان و تشنه محروم

از آن شاهد که در اندیشه ماست****ندانم زاهدی در شهر معصوم

به روی او نماند هیچ منظور****به بوی او نماند هیچ مشموم

نه بی او عشق می خواهم نه با او****که او در سلک من حیفست منظوم

رفیقان چشم ظاهربین بدوزید****که ما را در میان سریست مکتوم

همه عالم گر این صورت ببینند****کس این معنی نخواهد کرد مفهوم

چنان سوزم که خامانم نبینند****نداند تندرست احوال محموم

مرا گر دل دهی ور جان ستانی****عبادت لازمست و بنده ملزوم

نشاید برد سعدی جان از این کار****مسافر تشنه و جلاب مسموم

چو آهن تاب آتش می نیارد****همی باید که پیشانی کند موم

غزل 429: تو مپندار کز این در به ملامت بروم
تو مپندار کز این در به ملامت بروم****دلم این جاست بده تا به سلامت بروم

ترک سر گفتم از آن پیش که بنهادم پای****نه به زرق آمده ام تا به ملامت بروم

من هوادار قدیمم بدهم جان عزیز****نو ارادت نه که از پیش غرامت بروم

گر رسد از تو به گوشم که بمیر ای سعدی****تا لب گور به اعزاز و کرامت بروم

ور بدانم به در مرگ که حشرم با توست****از لحد رقص کنان تا به قیامت بروم

غزل 430: به تو مشغول و با تو همراهم
به تو مشغول و با تو همراهم****وز تو بخشایش تو می خواهم

همه بیگانگان چنین دانند****که منت آشنای درگاهم

ترسم ای میوه درخت بلند****که نیایی به دست کوتاهم

تا مرا از تو آگهی دادند****به وجودت گر از خود آگاهم

همه درخورد رای و قیمت خویش****از تو خواهند و من تو را خواهم

بلبل بوستان حسن توام****چون نیفتد سخن در افواهم

می کشندم که ترک عشق بگو****می زنندم که بیدق شاهم

ور به صد پاره ام کنی زین رنگ****بنگردم که صبغه اللهم

سعدیا در قفای دوست مرو****چه کنم می برد به اکراهم

میل از این جانب اختیاری نیست****کهربا را بگو که من کاهم

غزل 431: امشب آن نیست که در خواب رود چشم ندیم
امشب آن نیست که در خواب رود چشم ندیم****خواب در روضه رضوان نکند اهل نعیم

خاک را زنده کند تربیت باد بهار****سنگ باشد که دلش زنده نگردد به نسیم

بوی پیراهن گم کرده خود می شنوم****گر بگویم همه گویند ضلالیست قدیم

عاشق آن گوش ندارد که نصیحت شنود****درد ما نیک نباشد به مداوای حکیم

توبه گویندم از اندیشه معشوق بکن****هرگز این توبه نباشد که گناهیست عظیم

ای رفیقان سفر دست بدارید از ما****که بخواهیم نشستن به در دوست مقیم

ای برادر غم عشق آتش نمرود انگار****بر من این شعله چنانست که بر ابراهیم

مرده از خاک لحد رقص کنان برخیزد****گر تو بالای عظامش گذری وهی رمیم

طمع وصل تو می دارم و اندیشه هجر****دیگر از هر چه جهانم نه امیدست و نه بیم

عجب از کشته نباشد به در خیمه دوست****عجب از زنده که چون جان به درآورد سلیم

سعدیا عشق نیامیزد و شهوت با هم****پیش تسبیح ملایک نرود دیو رجیم

غزل 432: ما دگر کس نگرفتیم به جای تو ندیم
ما دگر کس نگرفتیم به جای تو ندیم****الله الله تو فراموش مکن عهد قدیم

هر یک از دایره جمع به راهی رفتند****ما بماندیم و خیال تو به یک جای مقیم

باغبان گر نگشاید در درویش به باغ****آخر از باغ بیاید بر درویش نسیم

گر نسیم سحر از خلق تو بویی آرد****جان فشانیم به سوغات نسیم تو نه سیم

بوی محبوب که بر خاک احبا گذرد****نه عجب دارم اگر زنده کند عظم رمیم

ای به حسن تو صنم چشم فلک نادیده****وی به مثل تو ولد مادر ایام عقیم

حال درویش چنانست که خال تو سیاه****جسم دل ریش چنانست که چشم تو سقیم

چشم جادوی تو بی واسطه کحل کحیل****طاق ابروی تو بی شائبه وسمه و سیم

ای که دلداری اگر جان منت می باید****چاره ای نیست در

این مسله الا تسلیم

عشقبازی نه طریق حکما بود ولی****چشم بیمار تو دل می برد از دست حکیم

سعدیا عشق نیامیزد و عفت با هم****چند پنهان کنی آواز دهل زیر گلیم

غزل 433: ما به روی دوستان از بوستان آسوده ایم
ما به روی دوستان از بوستان آسوده ایم****گر بهار آید وگر باد خزان آسوده ایم

سروبالایی که مقصودست اگر حاصل شود****سرو اگر هرگز نباشد در جهان آسوده ایم

گر به صحرا دیگران از بهر عشرت می روند****ما به خلوت با تو ای آرام جان آسوده ایم

هر چه از دنیا و عقبی راحت و آسایشست****گر تو با ما خوش درآیی ما از آن آسوده ایم

برق نوروزی گر آتش می زند در شاخسار****ور گل افشان می کند در بوستان آسوده ایم

باغبان را گو اگر در گلستان آلاله ایست****دیگری را ده که ما با دلستان آسوده ایم

گر سیاست می کند سلطان و قاضی حاکمند****ور ملامت می کند پیر و جوان آسوده ایم

موج اگر کشتی برآرد تا به اوج آفتاب****یا به قعر اندربرد ما بر کران آسوده ایم

رنج ها بردیم و آسایش نبود اندر جهان****ترک آسایش گرفتیم این زمان آسوده ایم

سعدیا سرمایه داران از خلل ترسند و ما****گر برآید بانگ دزد از کاروان آسوده ایم

غزل 434: ما در خلوت به روی خلق ببستیم
ما در خلوت به روی خلق ببستیم****از همه بازآمدیم و با تو نشستیم

هر چه نه پیوند یار بود بریدیم****وان چه نه پیمان دوست بود شکستیم

مردم هشیار از این معامله دورند****شاید اگر عیب ما کنند که مستیم

مالک خود را همیشه غصه گدازد****ملک پری پیکری شدیم و برستیم

شاکر نعمت به هر طریق که بودیم****داعی دولت به هر مقام که هستیم

در همه چشمی عزیز و نزد تو خواریم****در همه عالم بلند و پیش تو پستیم

ای بت صاحب دلان مشاهده بنمای****تا تو ببینیم و خویشتن نپرستیم

دیده نگه داشتیم تا نرود دل****با همه عیاری از کمند نجستیم

تا تو اجازت دهی که در قدمم ریز****جان گرامی نهاده بر کف دستیم

دوستی آنست سعدیا که بماند****عهد وفا هم بر این قرار که بستیم

غزل 435: ای سروبالای سهی کز صورت حال آگهی
ای سروبالای سهی کز صورت حال آگهی****وز هر که در عالم بهی ما نیز هم بد نیستیم

گفتی به رنگ من گلی هرگز نبیند بلبلی****آری نکو گفتی ولی ما نیز هم بد نیستیم

تا چند گویی ما و بس کوته کن ای رعنا و بس****نه خود تویی زیبا و بس ما نیز هم بد نیستیم

ای شاهد هر مجلسی و آرام جان هر کسی****گر دوستان داری بسی ما نیز هم بد نیستیم

گفتی که چون من در زمی دیگر نباشد آدمی****ای جان لطف و مردمی ما نیز هم بد نیستیم

گر گلشن خوش بو تویی ور بلبل خوشگو تویی****ور در جهان نیکو تویی ما نیز هم بد نیستیم

گویی چه شد کان سروبن با ما نمی گوید سخن****گو بی وفایی پر مکن ما نیز هم بد نیستیم

گر تو به حسن افسانه ای یا گوهر یک دانه ای****از ما چرا بیگانه ای ما نیز هم بد نیستیم

ای در دل ما داغ تو

تا کی فریب و لاغ تو****گر به بود در باغ تو ما نیز هم بد نیستیم

باری غرور از سر بنه و انصاف درد من بده****ای باغ شفتالو و به ما نیز هم بد نیستیم

گفتم تو ما را دیده ای وز حال ما پرسیده ای****پس چون ز ما رنجیده ای ما نیز هم بد نیستیم

گفتی به از من در چگل صورت نبندد آب و گل****ای سست مهر سخت دل ما نیز هم بد نیستیم

سعدی گر آن زیباقرین بگزید بر ما همنشین****گو هر که خواهی برگزین ما نیز هم بد نیستیم

غزل 436: عمرها در پی مقصود به جان گردیدیم
عمرها در پی مقصود به جان گردیدیم****دوست در خانه و ما گرد جهان گردیدیم

خود سراپرده قدرش ز مکان بیرون بود****آن که ما در طلبش جمله مکان گردیدیم

همچو بلبل همه شب نعره زنان تا خورشید****روی بنمود چو خفاش نهان گردیدیم

گفته بودیم به خوبان که نباید نگریست****دل ببردند و ضرورت نگران گردیدیم

صفت یوسف نادیده بیان می کردند****با میان آمد و بی نام و نشان گردیدیم

رفته بودیم به خلوت که دگر می نخوریم****ساقیا باده بده کز سر آن گردیدیم

تا همه شهر بیایند و ببینند که ما****پیر بودیم و دگرباره جوان گردیدیم

سعدیا لشکر خوبان به شکار دل ما****گو میایید که ما صید فلان گردیدیم

غزل 437: بگذار تا مقابل روی تو بگذریم
بگذار تا مقابل روی تو بگذریم****دزدیده در شمایل خوب تو بنگریم

شوقست در جدایی و جورست در نظر****هم جور به که طاقت شوقت نیاوریم

روی ار به روی ما نکنی حکم از آن توست****بازآ که روی در قدمانت بگستریم

ما را سریست با تو که گر خلق روزگار****دشمن شوند و سر برود هم بر آن سریم

گفتی ز خاک بیشترند اهل عشق من****از خاک بیشتر نه که از خاک کمتریم

ما با توایم و با تو نه ایم اینت بلعجب****در حلقه ایم با تو و چون حلقه بر دریم

نه بوی مهر می شنویم از تو ای عجب****نه روی آن که مهر دگر کس بپروریم

از دشمنان برند شکایت به دوستان****چون دوست دشمنست شکایت کجا بریم

ما خود نمی رویم دوان در قفای کس****آن می برد که ما به کمند وی اندریم

سعدی تو کیستی که در این حلقه کمند****چندان فتاده اند که ما صید لاغریم

غزل 438: ما دل دوستان به جان بخریم
ما دل دوستان به جان بخریم****ور جهان دشمنست غم نخوریم

گر به شمشیر می زند معشوق****گو بزن جان من که ما سپریم

آن که صبر از جمال او نبود****به ضرورت جفای او ببریم

گر به خشمست و گر به عین رضا****نگهی بازکن که منتظریم

یک نظر بر جمال طلعت دوست****گر به جان می دهند تا بخریم

گر تو گویی خلاف عقلست این****عاقلان دیگرند و ما دگریم

باش تا خون ما همی ریزند****ما در آن دست و قبضه می نگریم

گر برانند و گر ببخشایند****ما بر این در گدای یک نظریم

دوست چندان که می کشد ما را****ما به فضل خدای زنده تریم

سعدیا زهر قاتل از دستش****گو بیاور که چون شکر بخوریم

ای نسیم صبا ز روضه انس****برگذر پیش از آن که درگذریم

تو خداوندگار باکرمی****گر چه ما بندگان بی هنریم

غزل 439: ما گدایان خیل سلطانیم
ما گدایان خیل سلطانیم****شهربند هوای جانانیم

بنده را نام خویشتن نبود****هر چه ما را لقب دهند آنیم

گر برانند و گر ببخشایند****ره به جای دگر نمی دانیم

چون دلارام می زند شمشیر****سر ببازیم و رخ نگردانیم

دوستان در هوای صحبت یار****زر فشانند و ما سر افشانیم

مر خداوند عقل و دانش را****عیب ما گو مکن که نادانیم

هر گلی نو که در جهان آید****ما به عشقش هزاردستانیم

تنگ چشمان نظر به میوه کنند****ما تماشاکنان بستانیم

تو به سیمای شخص می نگری****ما در آثار صنع حیرانیم

هر چه گفتیم جز حکایت دوست****در همه عمر از آن پشیمانیم

سعدیا بی وجود صحبت یار****همه عالم به هیچ نستانیم

ترک جان عزیز بتوان گفت****ترک یار عزیز نتوانیم

غزل 440: کاش کان دلبر عیار که من کشته اویم
کاش کان دلبر عیار که من کشته اویم****بار دیگر بگذشتی که کند زنده به بویم

ترک من گفت و به ترکش نتوانم که بگویم****چه کنم نیست دلی چون دل او ز آهن و رویم

تا قدم باشدم اندر قدمش افتم و خیزم****تا نفس ماندم اندر عقبش پرسم و پویم

دشمن خویشتنم هر نفس از دوستی او****تا چه دید از من مسکین که ملولست ز خویم

لب او بر لب من این چه خیالست و تمنا****مگر آن گه که کند کوزه گر از خاک سبویم

همه بر من چه زنی زخم فراق ای مه خوبان****نه منم تنها کاندر خم چوگان تو گویم

هر کجا صاحب حسنیست ثنا گفتم و وصفش****تو چنان صاحب حسنی که ندانم که چه گویم

دوش می گفت که سعدی غم ما هیچ ندارد****می نداند که گرم سر برود دست نشویم

غزل 441: عهد کردیم که بی دوست به صحرا نرویم
عهد کردیم که بی دوست به صحرا نرویم****بی تماشاگه رویش به تماشا نرویم

بوستان خانه عیشست و چمن کوی نشاط****تا مهیا نبود عیش مهنا نرویم

دیگران با همه کس دست در آغوش کنند****ما که بر سفره خاصیم به یغما نرویم

نتوان رفت مگر در نظر یار عزیز****ور تحمل نکند زحمت ما تا نرویم

گر به خواری ز در خویش براند ما را****به امیدش بنشینیم و به درها نرویم

گر به شمشیر احبا تن ما پاره کنند****به تظلم به در خانه اعدا نرویم

پای گو بر سر و بر دیده ما نه چو بساط****که اگر نقش بساطت برود ما نرویم

به درشتی و جفا روی مگردان از ما****که به کشتن برویم از نظرت یا نرویم

سعدیا شرط وفاداری لیلی آنست****که اگر مجنون گویند به سودا نرویم

غزل 442: گر غصه روزگار گویم
گر غصه روزگار گویم****بس قصه بی شمار گویم

یک عمر هزارسال باید****تا من یکی از هزار گویم

چشمم به زبان حال گوید****نی آن که به اختیار گویم

بر من دل انجمن بسوزد****گر درد فراق یار گویم

مرغان چمن فغان برآرند****گر فرقت نوبهار گویم

یاران صبوحیم کجایند****تا درد دل خمار گویم

کس نیست که دل سوی من آرد****تا غصه روزگار گویم

درد دل بی قرار سعدی****هم با دل بی قرار گویم

حرف ن
غزل 443: بکن چندان که خواهی جور بر من
بکن چندان که خواهی جور بر من****که دستت بر نمی دارم ز دامن

چنان مرغ دلم را صید کردی****که بازش دل نمی خواهد نشیمن

اگر دانی که در زنجیر زلفت****گرفتارست در پایش میفکن

به حسن قامتت سروی در آفاق****نپندارم که باشد غالب الظن

الا ای باغبان این سرو بنشان****و گر صاحب دلی آن سرو برکن

جهان روشن به ماه و آفتابست****جهان ما به دیدار تو روشن

تو بی زیور محلایی و بی رخت****مزکایی و بی زینت مزین

شبی خواهم که مهمان من آیی****به کام دوستان و رغم دشمن

گروهی عام را کز دل خبر نیست****عجب دارند از آه سینه من

چو آتش در سرای افتاده باشد****عجب داری که دود آید ز روزن

تو را خود هر که بیند دوست دارد****گناهی نیست بر سعدی معین

غزل 444: یا رب آن رویست یا برگ سمن
یا رب آن رویست یا برگ سمن****یا رب آن قدست یا سرو چمن

بر سمن کس دید جعد مشکبار****در چمن کس دید سرو سیمتن

عقل چون پروانه گردید و نیافت****چون تو شمعی در هزاران انجمن

سخت مشتاقیم پیمانی بکن****سخت مجروحیم پیکانی بکن

وه کدامت زین همه شیرینترست****خنده یا رفتار یا لب یا سخن

گر سر ما خواهی اینک جان و سر****ور سر ما داری اینک مال و تن

گر نوازی ور کشی فرمان تو راست****بنده ایم اینک سر و تیغ و کفن

صعقه می خواهی حجابی درگذار****فتنه می جویی نقابی برفکن

من کیم کان جا که کوی عشق توست****در نمی گنجد حدیث ما و من

ای ز وصلت خانه ها دارالشفا****وی ز هجرت بیت ها بیت الحزن

وقت آن آمد که خاک مرده را****باد ریزد آب حیوان در دهن

پاره گرداند زلیخای صبا****صبحدم بر یوسف گل پیرهن

نطفه شبنم در ارحام زمین****شاهد گل گشت و طفل یاسمن

فیح ریحانست یا بوی بهشت****خاک شیرازست یا باد ختن

برگذر تا خیره گردد سروبن****درنگر تا تیره

گردد نسترن

بارگاه زاهدان درهم نورد****کارگاه صوفیان درهم شکن

شاهدان چستند ساقی گو بیار****عاشقان مستند مطرب گو بزن

سغبه خلقم چو صوفی در کنش****شهره شهرم چو غازی بر رسن

تربیت را حله گو در ما مپوش****عافیت را پرده گو بر ما متن

چرخ با صد چشم چون روی تو دید****صد زبان می خواست تا گوید حسن

ناسزا خواهم شنید از خاص و عام****سرزنش خواهم کشید از مرد و زن

سعدیا گر عاشقی پایی بکوب****عاشقا گر مفلسی دستی بزن

غزل 445: در وصف نیاید که چه شیرین دهنست آن
در وصف نیاید که چه شیرین دهنست آن****اینست که دور از لب و دندان منست آن

عارض نتوان گفت که دور قمرست این****بالا نتوان خواند که سرو چمنست آن

در سرو رسیدست ولیکن به حقیقت****از سرو گذشتست که سیمین بدنست آن

هرگز نبود جسم بدین حسن و لطافت****گویی همه روحست که در پیرهنست آن

خالست بر آن صفحه سیمین بناگوش****یا نقطه ای از غالیه بر یاسمنست آن

فی الجمله قیامت تویی امروز در آفاق****در چشم تو پیداست که باب فتنست آن

گفتم که دل از چنبر زلفت برهانم****ترسم نرهانم که شکن بر شکنست آن

هر کس که به جان آرزوی وصل تو دارد****دشوار برآید که محقر ثمنست آن

مردی که ز شمشیر جفا روی بتابد****در کوی وفا مرد مخوانش که زنست آن

گر خسته دلی نعره زند بر سر کویی****عیبش نتوان گفت که بی خویشتنست آن

نزدیک من آنست که هر جرم و خطایی****کز صاحب وجه حسن آید حسنست آن

سعدی سر سودای تو دارد نه سر خویش****هر جامه که عیار بپوشد کفنست آن

غزل 446: ای کودک خوبروی حیران
ای کودک خوبروی حیران****در وصف شمایلت سخندان

صبر از همه چیز و هر که عالم****کردیم و صبوری از تو نتوان

دیدی که وفا به سر نبردی****ای سخت کمان سست پیمان

پایان فراق ناپدیدار****و امید نمی رسد به پایان

هرگز نشنیده ام که کردست****سرو آن چه تو می کنی به جولان

باور که کند که آدمی را****خورشید برآید از گریبان

بیمار فراق به نگردد****تا بو نکند به زنخدان

وین گوی سعادتست و دولت****تا با که درافکنی به میدان

ترسم که به عاقبت بماند****در چشم سکندر آب حیوان

دل بود و به دست دلبر افتاد****جانست و فدای روی جانان

عاقل نکند شکایت از درد****مادام که هست امید درمان

بی مار به سر نمی رود گنج****بی خار نمی دمد گلستان

گر در نظرت

بسوخت سعدی****مه را چه غم از هلاک کتان

پروانه بکشت خویشتن را****بر شمع چه لازمست تاوان

غزل 447: برخیز که می رود زمستان
برخیز که می رود زمستان****بگشای در سرای بستان

نارنج و بنفشه بر طبق نه****منقل بگذار در شبستان

وین پرده بگوی تا به یک بار****زحمت ببرد ز پیش ایوان

برخیز که باد صبح نوروز****در باغچه می کند گل افشان

خاموشی بلبلان مشتاق****در موسم گل ندارد امکان

آواز دهل نهان نماند****در زیر گلیم و عشق پنهان

بوی گل بامداد نوروز****و آواز خوش هزاردستان

بس جامه فروختست و دستار****بس خانه که سوختست و دکان

ما را سر دوست بر کنارست****آنک سر دشمنان و سندان

چشمی که به دوست برکند دوست****بر هم ننهد ز تیرباران

سعدی چو به میوه می رسد دست****سهلست جفای بوستانبان

غزل 448: خوشا و خرما وقت حبیبان
خوشا و خرما وقت حبیبان****به بوی صبح و بانگ عندلیبان

خوش آن ساعت نشیند دوست با دوست****که ساکن گردد آشوب رقیبان

دو تن در جامه ای چون پسته در پوست****برآورده دو سر از یک گریبان

سزای دشمنان این بس که بینند****حبیبان روی در روی حبیبان

نصیب از عمر دنیا نقد وقتست****مباش ای هوشمند از بی نصیبان

چو دانی کز تو چوپانی نیاید****رها کن گوسفندان را به ذئبان

من این رندان و مستان دوست دارم****خلاف پارسایان و خطیبان

بهل تا در حق من هر چه خواهند****بگویند آشنایان و غریبان

لب شیرین لبان را خصلتی هست****که غارت می کند هوش لبیبان

نشستم با جوانمردان اوباش****بشستم هر چه خواندم بر ادیبان

که می داند دوای درد سعدی****که رنجورند از این علت طبیبان

غزل 449: چه خوشست بوی عشق از نفس نیازمندان
چه خوشست بوی عشق از نفس نیازمندان****دل از انتظار خونین دهن از امید خندان

مگر آن که هر دو چشمش همه عمر بسته باشد****به ورع خلاص یابد ز فریب چشم بندان

نظری مباح کردند و هزار خون معطل****دل عارفان ببردند و قرار هوشمندان

سر کوی ماه رویان همه روز فتنه باشد****ز معربدان و مستان و معاشران و رندان

اگر از کمند عشقت بروم کجا گریزم****که خلاص بی تو بندست و حیات بی تو زندان

اگرم نمی پسندی مدهم به دست دشمن****که من از تو برنگردم به جفای ناپسندان

نفسی بیا و بنشین سخنی بگوی و بشنو****که قیامتست چندان سخن از دهان خندان

اگر این شکر ببینند محدثان شیرین****همه دست ها بخایند چو نیشکر به دندان

همه شاهدان عالم به تو عاشقند سعدی****که میان گرگ صلحست و میان گوسفندان

غزل 450: بگذار تا بگرییم چون ابر در بهاران
بگذار تا بگرییم چون ابر در بهاران****کز سنگ ناله خیزد روز وداع یاران

هر کو شراب فرقت روزی چشیده باشد****داند که سخت باشد قطع امیدواران

با ساربان بگویید احوال آب چشمم****تا بر شتر نبندد محمل به روز باران

بگذاشتند ما را در دیده آب حسرت****گریان چو در قیامت چشم گناهکاران

ای صبح شب نشینان جانم به طاقت آمد****از بس که دیر ماندی چون شام روزه داران

چندین که برشمردم از ماجرای عشقت****اندوه دل نگفتم الا یک از هزاران

سعدی به روزگاران مهری نشسته در دل****بیرون نمی توان کرد الا به روزگاران

چندت کنم حکایت شرح این قدر کفایت****باقی نمی توان گفت الا به غمگساران

غزل 451: دو چشم مست میگونت ببرد آرام هشیاران
دو چشم مست میگونت ببرد آرام هشیاران****دو خواب آلوده بربودند عقل از دست بیداران

نصیحتگوی را از من بگو ای خواجه دم درکش****چو سیل از سر گذشت آن را چه می ترسانی از باران

گر آن ساقی که مستان راست هشیاران بدیدندی****ز توبه توبه کردندی چو من بر دست خماران

گرم با صالحان بی دوست فردا در بهشت آرند****همان بهتر که در دوزخ کنندم با گنهکاران

چه بویست این که عقل از من ببرد و صبر و هشیاری****ندانم باغ فردوسست یا بازار عطاران

تو با این مردم کوته نظر در چاه کنعانی****به مصر آ تا پدید آیند یوسف را خریداران

الا ای باد شبگیری بگوی آن ماه مجلس را****تو آزادی و خلقی در غم رویت گرفتاران

گر آن عیار شهرآشوب روزی حال من پرسد****بگو خوابش نمی گیرد به شب از دست عیاران

گرت باری گذر باشد نگه با جانب ما کن****نپندارم که بد باشد جزای خوب کرداران

کسان گویند چون سعدی جفا دیدی تحول کن****رها کن تا بمیرم بر سر کوی وفاداران

غزل 452: فراق دوستانش باد و یاران
فراق دوستانش باد و یاران****که ما را دور کرد از دوستداران

دلم دربند تنهایی بفرسود****چو بلبل در قفس روز بهاران

هلاک ما چنان مهمل گرفتند****که قتل مور در پای سواران

به خیل هر که می آیم به زنهار****نمی بینم بجز زنهارخواران

ندانستم که در پایان صحبت****چنین باشد وفای حق گزاران

به گنج شایگان افتاده بودم****ندانستم که بر گنجند ماران

دلا گر دوستی داری به ناچار****بباید بردنت جور هزاران

خلاف شرط یارانست سعدی****که برگردند روز تیرباران

چه خوش باشد سری در پای یاری****به اخلاص و ارادت جان سپاران

غزل 453: سخت به ذوق می دهد باد ز بوستان نشان
سخت به ذوق می دهد باد ز بوستان نشان****صبح دمید و روز شد خیز و چراغ وانشان

گر همه خلق را چو من بی دل و مست می کنی****روی به صالحان نما خمر به زاهدان چشان

طایفه ای سماع را عیب کنند و عشق را****زمزمه ای بیار خوش تا بروند ناخوشان

خرقه بگیر و می بده باده بیار و غم ببر****بی خبرست عاقل از لذت عیش بیهشان

سوختگان عشق را دود به سقف می رود****وقع ندارد این سخن پیش فسرده آتشان

رقص حلال بایدت سنت اهل معرفت****دنیا زیر پای نه دست به آخرت فشان

تیغ به خفیه می خورم آه نهفته می کنم****گوش کجا که بشنود ناله زار خامشان

چند نصیحتم کنی کز پی نیکوان مرو****چون نروم که بیخودم شوق همی برد کشان

من نه به وقت خویشتن پیر و شکسته بوده ام****موی سپید می کند چشم سیاه اکدشان

بوی بهشت می دهد ما به عذاب در گرو****آب حیات می رود ما تن خویشتن کشان

باد بهار و بوی گل متفقند سعدیا****چون تو فصیح بلبلی حیف بود ز خامشان

غزل 454: دیگر به کجا می رود این سرو خرامان
دیگر به کجا می رود این سرو خرامان****چندین دل صاحب نظرش دست به دامان

مردست که چون شمع سراپای وجودش****می سوزد و آتش نرسیدست به خامان

خون می رود از چشم اسیران کمندش****یک بار نپرسد که کیانند و کدامان

گو خلق بدانید که من عاشق و مستم****در کوی خرابات نباشد سر و سامان

در پای رقیبش چه کنم گر ننهم سر****محتاج ملک بوسه دهد دست غلامان

دل می تپد اندر بر سعدی چو کبوتر****زین رفتن و بازآمدن کبک خرامان

یا صلح متی یرجع نومی و قراری****انی و علی العاشق هذان حرامان

غزل 455: خفته خبر ندارد سر بر کنار جانان
خفته خبر ندارد سر بر کنار جانان****کاین شب دراز باشد بر چشم پاسبانان

بر عقل من بخندی گر در غمش بگریم****کاین کارهای مشکل افتد به کاردانان

دل داده را ملامت گفتن چه سود دارد****می باید این نصیحت کردن به دلستانان

دامن ز پای برگیر ای خوبروی خوش رو****تا دامنت نگیرد دست خدای خوانان

من ترک مهر اینان در خود نمی شناسم****بگذار تا بیاید بر من جفای آنان

روشن روان عاشق از تیره شب ننالد****داند که روز گردد روزی شب شبانان

باور مکن که من دست از دامنت بدارم****شمشیر نگسلاند پیوند مهربانان

چشم از تو برنگیرم ور می کشد رقیبم****مشتاق گل بسازد با خوی باغبانان

من اختیار خود را تسلیم عشق کردم****همچون زمام اشتر بر دست ساربانان

شکرفروش مصری حال مگس چه داند****این دست شوق بر سر وان آستین فشانان

شاید که آستینت بر سر زنند سعدی****تا چون مگس نگردی گرد شکردهانان

غزل 456: ما نتوانیم و عشق پنجه درانداختن
ما نتوانیم و عشق پنجه درانداختن****قوت او می کند بر سر ما تاختن

گر دهیم ره به خویش یا نگذاری به پیش****هر دو به دستت درست کشتن و بنواختن

گر تو به شمشیر و تیر حمله بیاری رواست****چاره ما هیچ نیست جز سپر انداختن

کشتی در آب را از دو برون حال نیست****یا همه سود ای حکیم یا همه درباختن

مذهب اگر عاشقیست سنت عشاق چیست****دل که نظرگاه اوست از همه پرداختن

پایه خورشید نیست پیش تو افروختن****یا قد و بالای سرو پیش تو افراختن

هر که چنین روی دید جامه چو سعدی درید****موجب دیوانگیست آفت بشناختن

یا بگدازم چو شمع یا بکشندم به صبح****چاره همین بیش نیست سوختن و ساختن

ما سپر انداختیم با تو که در جنگ دوست****زخم توان خورد و تیغ بر نتوان آختن

غزل 457: چند بشاید به صبر دیده فرودوختن
چند بشاید به صبر دیده فرودوختن****خرمن ما را نماند حیله بجز سوختن

گر نظر صدق را نام گنه می نهند****حاصل ما هیچ نیست جز گنه اندوختن

چند به شب در سماع جامه دریدن ز شوق****روز دگر بامداد پاره بر او دوختن

زهد نخواهد خرید چاره رنجور عشق****شمع و شرابست و شید پیش تو نفروختن

تا به کدام آبروی ذکر وصالت کنیم****شکر خیالت هنوز می نتوان توختن

لهجه شیرین من پیش دهان تو چیست****در نظر آفتاب مشعله افروختن

منطق سعدی شنید حاسد و حیران بماند****چاره او خامشیست یا سخن آموختن

غزل 458: گر متصور شدی با تو درآمیختن
گر متصور شدی با تو درآمیختن****حیف نبودی وجود در قدمت ریختن

فکرت من در تو نیست در قلم قدرتیست****کو بتواند چنین صورتی انگیختن

کیست که مرهم نهد بر دل مجروح عشق****کش نه مجال وقوف نه ره بگسیختن

داعیه شوق نیست رفتن و بازآمدن****قاعده مهر نیست بستن و بگسیختن

آب روان سرشک و آتش سوزان آه****پیش تو بادست و خاک بر سر خود بیختن

هر که به شب شمع وار در نظر شاهدیست****باک ندارد به روز کشتن و آویختن

خوی تو با دوستان تلخ سخن گفتنست****چاره سعدی حدیث با شکر آمیختن

غزل 459: نبایستی هم اول مهر بستن
نبایستی هم اول مهر بستن****چو در دل داشتی پیمان شکستن

به ناز وصل پروردن یکی را****خطا کردی به تیغ هجر خستن

دگربار از پری رویان جماش****نمی باید وفای عهد جستن

اگر کنجی به دست آرم دگربار****منم زین نوبت و تنها نشستن

ولیکن صبر تنهایی محالست****که نتوان در به روی دوست بستن

همی گویم بگریم در غمت زار****دگر گویم بخندی بر گرستن

گر آزادم کنی ور بنده خوانی****مرا زین قید ممکن نیست جستن

گرم دشمن شوی ور دوست گیری****نخواهم دستت از دامن گسستن

قیاس آنست سعدی کز کمندش****به جان دادن توانی بازرستن

غزل 460: خلاف دوستی کردن به ترک دوستان گفتن
خلاف دوستی کردن به ترک دوستان گفتن****نبایستی نمود این روی و دیگربار بنهفتن

گدایی پادشاهی را به شوخی دوست می دارد****نه بی او می توان بودن نه با او می توان گفتن

هزارم درد می باشد که می گویم نهان دارم****لبم با هم نمی آید چو غنچه روز بشکفتن

ز دستم بر نمی خیزد که انصاف از تو بستانم****روا داری گناه خویش وان گه بر من آشفتن

که می گوید به بالای تو ماند سرو بستانی****بیاور در چمن سروی که بتواند چنین رفتن

چنانت دوست می دارم که وصلم دل نمی خواهد****کمال دوستی باشد مراد از دوست نگرفتن

مراد خسرو از شیرین کناری بود و آغوشی****محبت کار فرهادست و کوه بیستون سفتن

نصیحت گفتن آسانست سرگردان عاشق را****ولیکن با که می گویی که نتواند پذیرفتن

شکایت پیش از این حالت به نزدیکان و غمخواران****ز دست خواب می کردم کنون از دست ناخفتن

گر از شمشیر برگردی نه عالی همتی سعدی****تو کز نیشی بیازردی نخواهی انگبین رفتن

غزل 461: سهل باشد به ترک جان گفتن
سهل باشد به ترک جان گفتن****ترک جانان نمی توان گفتن

هر چه زان تلختر بخواهی گفت****شکرینست از آن دهان گفتن

توبه کردیم پیش بالایت****سخن سرو بوستان گفتن

آن چنان وهم در تو حیرانست****که نمی داندت نشان گفتن

به کمندی درم که ممکن نیست****رستگاری به الامان گفتن

دفتری در تو وضع می کردم****متردد شدم در آن گفتن

که تو شیرینتری از آن شیرین****که بشاید به داستان گفتن

بلبلان نیک زهره می دارند****با گل از دست باغبان گفتن

من نمی یارم از جفای رقیب****درد با یار مهربان گفتن

وان که با یار هودجش نظرست****نتواند به ساربان گفتن

سخن سر به مهر دوست به دوست****حیف باشد به ترجمان گفتن

این حکایت که می کند سعدی****بس بخواهند در جهان گفتن

غزل 462: طوطی نگوید از تو دلاویزتر سخن
طوطی نگوید از تو دلاویزتر سخن****با شهد می رود ز دهانت به در سخن

گر من نگویمت که تو شیرین عالمی****تو خویشتن دلیل بیاری به هر سخن

واجب بود که بر سخنت آفرین کنند****لیکن مجال گفت نباشد تو در سخن

در هیچ بوستان چو تو سروی نیامدست****بادام چشم و پسته دهان و شکرسخن

هرگز شنیده ای ز بن سرو بوی مشک****یا گوش کرده ای ز دهان قمر سخن

انصاف نیست پیش تو گفتن حدیث خویش****من عهد می کنم که نگویم دگر سخن

چشمان دلبرت به نظر سحر می کنند****من خود چگونه گویمت اندر نظر سخن

ای باد اگر مجال سخن گفتنت بود****در گوش آن ملول بگوی این قدر سخن

وصفی چنان که لایق حسنت نمی رود****آشفته حال را نبود معتبر سخن

در می چکد ز منطق سعدی به جای شعر****گر سیم داشتی بنوشتی به زر سخن

دانندش اهل فضل که مسکین غریق بود****هر گه که در سفینه ببینند ترسخن

غزل 463: چه خوش بود دو دلارام دست در گردن
چه خوش بود دو دلارام دست در گردن****به هم نشستن و حلوای آشتی خوردن

به روزگار عزیزان که روزگار عزیز****دریغ باشد بی دوستان به سر بردن

اگر هزار جفا سروقامتی بکند****چو خود بیاید عذرش بباید آوردن

چه شکر گویمت ای باد مشک بوی وصال****که بوستان امیدم بخواست پژمردن

فراق روی تو هر روز نفس کشتن بود****نظر به شخص تو امروز روح پروردن

کسی که قیمت ایام وصل نشناسد****ببایدش دو سه روزی مفارقت کردن

اگر سری برود بی گناه در پایی****به خرده ای ز بزرگان نشاید آزردن

به تازیانه گرفتم که بی دلی بزنی****کجا تواند رفتن کمند در گردن

کمال شوق ندارند عاشقان صبور****که احتمال ندارد بر آتش افسردن

گر آدمی صفتی سعدیا به عشق بمیر****که مذهب حیوانست همچنین مردن

غزل 464: دست با سرو روان چون نرسد در گردن
دست با سرو روان چون نرسد در گردن****چاره ای نیست بجز دیدن و حسرت خوردن

آدمی را که طلب هست و توانایی نیست****صبر اگر هست و گر نیست بباید کردن

بند بر پای توقف چه کند گر نکند****شرط عشقست بلا دیدن و پای افشردن

روی در خاک در دوست بباید مالید****چون میسر نشود روی به روی آوردن

نیم جانی چه بود تا ندهد دوست به دوست****که به صد جان دل جانان نتوان آزردن

سهل باشد سخن سخت که خوبان گویند****جور شیرین دهنان تلخ نباشد بردن

هیچ شک می نکنم کآهوی مشکین تتار****شرم دارد ز تو مشکین خط آهوگردن

روزی اندر سر کار تو کنم جان عزیز****پیش بالای تو باری چو بباید مردن

سعدیا دیده نگه داشتن از صورت خوب****نه چنانست که دل دادن و جان پروردن

غزل 465: میان باغ حرامست بی تو گردیدن
میان باغ حرامست بی تو گردیدن****که خار با تو مرا به که بی تو گل چیدن

و گر به جام برم بی تو دست در مجلس****حرام صرف بود بی تو باده نوشیدن

خم دو زلف تو بر لاله حلقه در حلقه****به سنگ خاره درآموخت عشق ورزیدن

اگر جماعت چین صورت تو بت بینند****شوند جمله پشیمان ز بت پرستیدن

کساد نرخ شکر در جهان پدید آید****دهان چو بازگشایی به وقت خندیدن

به جای خشک بمانند سروهای چمن****چو قامت تو ببینند در خرامیدن

من گدای که باشم که دم زنم ز لبت****سعادتم چه بود خاک پات بوسیدن

به عشق مستی و رسواییم خوشست از آنک****نکو نباشد با عشق زهد ورزیدن

نشاط زاهد از انواع طاعتست و ورع****صفای عارف از ابروی نیکوان دیدن

عنایت تو چو با جان سعدیست چه باک****چه غم خورد گه حشر از گناه سنجیدن

غزل 466: تا کی ای جان اثر وصل تو نتوان دیدن
تا کی ای جان اثر وصل تو نتوان دیدن****که ندارد دل من طاقت هجران دیدن

بر سر کوی تو گر خوی تو این خواهد بود****دل نهادم به جفاهای فراوان دیدن

عقل بی خویشتن از عشق تو دیدن تا چند****خویشتن بی دل و دل بی سر و سامان دیدن

تن به زیر قدمت خاک توان کرد ولیک****گرد بر گوشه نعلین تو نتوان دیدن

هر شبم زلف سیاه تو نمایند به خواب****تا چه آید به من از خواب پریشان دیدن

با وجود رخ و بالای تو کوته نظریست****در گلستان شدن و سرو خرامان دیدن

گر بر این چاه زنخدان تو ره بردی خضر****بی نیاز آمدی از چشمه حیوان دیدن

هر دل سوخته کاندر خم زلف تو فتاد****گوی از آن به نتوان در خم چوگان دیدن

آن چه از نرگس مخمور تو در چشم منست****برنخیزد به گل و لاله و ریحان

دیدن

سعدیا حسرت بیهوده مخور دانی چیست****چاره کار تو جان دادن و جانان دیدن

غزل 467: آخر نگهی به سوی ما کن
آخر نگهی به سوی ما کن****دردی به ارادتی دوا کن

بسیار خلاف عهد کردی****آخر به غلط یکی وفا کن

ما را تو به خاطری همه روز****یک روز تو نیز یاد ما کن

این قاعده خلاف بگذار****وین خوی معاندت رها کن

برخیز و در سرای دربند****بنشین و قبای بسته وا کن

آن را که هلاک می پسندی****روزی دو به خدمت آشنا کن

چون انس گرفت و مهر پیوست****بازش به فراق مبتلا کن

سعدی چو حریف ناگزیرست****تن درده و چشم در قضا کن

شمشیر که می زند سپر باش****دشنام که می دهد دعا کن

زیبا نبود شکایت از دوست****زیبا همه روز گو جفا کن

غزل 468: چشم اگر با دوست داری گوش با دشمن مکن
چشم اگر با دوست داری گوش با دشمن مکن****تیرباران قضا را جز رضا جوشن مکن

هر که ننهادست چون پروانه دل بر سوختن****گو حریف آتشین را طوف پیرامن مکن

جای پرهیزست در کوی شکرریزان گذشت****یا به ترک دل بگو یا چشم وا روزن مکن

کیست کو بر ما به بیراهی گواهی می دهد****گو ببین آن روی شهرآرا و عیب من مکن

دوستان هرگز نگردانند روی از مهر دوست****نی معاذالله قیاس دوست از دشمن مکن

تا روان دارد روان دارم حدیثش بر زبان****سنگ دل گوید که یاد یار سیمین تن مکن

مردن اندر کوی عشق از زندگانی خوشترست****تا نمیری دست مهرش کوته از دامن مکن

شاهد آیینه ست و هر کس را که شکلی خوب نیست****گو نگه بسیار در آیینه روشن مکن

سعدیا با ساعد سیمین نشاید پنجه کرد****گر چه بازو سخت داری زور با آهن مکن

غزل 469: گواهی امینست بر درد من
گواهی امینست بر درد من****سرشک روان بر رخ زرد من

ببخشای بر ناله عندلیب****الا ای گل نازپرورد من

که گر هم بدین نوع باشد فراق****به نزد تو باد آورد گرد من

که دیدست هرگز چنین آتشی****کز او می برآید دم سرد من

فغان من از دست جور تو نیست****که از طالع مادرآورد من

من اندرخور بندگی نیستم****وز اندازه بیرون تو درخورد من

بداندیش نادان که مطرود باد****ندانم چه می خواهد از طرد من

و گر خود من آنم که اینم سزاست****ببخش و مگیر ای جوانمرد من

تو معذور داری به انعام خویش****اگر زلتی آمد از کرد من

تو دردی نداری که دردت مباد****از آن رحمتت نیست بر درد من

غزل 470: ای روی تو راحت دل من
ای روی تو راحت دل من****چشم تو چراغ منزل من

آبیست محبت تو گویی****کآمیخته اند با گل من

شادم به تو مرحبا و اهلا****ای بخت سعید مقبل من

با تو همه برگ ها مهیاست****بی تو همه هیچ حاصل من

گویی که نشسته ای شب و روز****هر جا که تویی مقابل من

گفتم که مگر نهان بماند****آنچ از غم توست بر دل من

بعد از تو هزار نوبت افسوس****بر دور حیات باطل من

هر جا که حکایتی و جمعی****هنگامه توست و محفل من

گر تیغ زند به دست سیمین****تا خون چکد از مفاصل من

کس را به قصاص من مگیرید****کز من بحلست قاتل من

غزل 471: وه که جدا نمی شود نقش تو از خیال من
وه که جدا نمی شود نقش تو از خیال من****تا چه شود به عاقبت در طلب تو حال من

ناله زیر و زار من زارترست هر زمان****بس که به هجر می دهد عشق تو گوشمال من

نور ستارگان ستد روی چو آفتاب تو****دست نمای خلق شد قامت چون هلال من

پرتو نور روی تو هر نفسی به هر کسی****می رسد و نمی رسد نوبت اتصال من

خاطر تو به خون من رغبت اگر چنین کند****هم به مراد دل رسد خاطر بدسگال من

برگذری و ننگری بازنگر که بگذرد****فقر من و غنای تو جور تو و احتمال من

چرخ شنید ناله ام گفت منال سعدیا****کاه تو تیره می کند آینه جمال من

غزل 472: ای به دیدار تو روشن چشم عالم بین من
ای به دیدار تو روشن چشم عالم بین من****آخرت رحمی نیاید بر دل مسکین من

سوزناک افتاده چون پروانه ام در پای تو****خود نمی سوزد دلت چون شمع بر بالین من

تا تو را دیدم که داری سنبله بر آفتاب****آسمان حیران بماند از اشک چون پروین من

گر بهار و لاله و نسرین نروید گو مروی****پرده بردار ای بهار و لاله و نسرین من

گر به رعنایی برون آیی دریغا صبر و هوش****ور به شوخی درخرامی وای عقل و دین من

خار تا کی لاله ای در باغ امیدم نشان****زخم تا کی مرهمی بر جان دردآگین من

نه امید از دوستان دارم نه بیم از دشمنان****تا قلندروار شد در کوی عشق آیین من

از ترش رویی دشمن وز جواب تلخ دوست****کم نگردد شورش طبع سخن شیرین من

خلق را بر ناله من رحمت آمد چند بار****خود نگویی چند نالد سعدی مسکین من

غزل 473: دی به چمن برگذشت سرو سخنگوی من
دی به چمن برگذشت سرو سخنگوی من****تا نکند گل غرور رنگ من و بوی من

برگ گل لعل بود شاهد بزم بهار****آب گلستان ببرد شاهد گلروی من

شد سپر از دست عقل تا ز کمین عتاب****تیغ جفا برکشید ترک زره موی من

ساعد دل چون نداشت قوت بازوی صبر****دست غمش درشکست پنجه نیروی من

عشق به تاراج داد رخت صبوری دل****می نکند بخت شور خیمه ز پهلوی من

کرده ام از راه عشق چند گذر سوی او****او به تفضل نکرد هیچ نگه سوی من

جور کشم بنده وار ور کشدم حاکمست****خیره کشی کار اوست بارکشی خوی من

ای گل خوش بوی من یاد کنی بعد از این****سعدی بیچاره بود بلبل خوشگوی من

غزل 474: نشان بخت بلندست و طالع میمون
نشان بخت بلندست و طالع میمون****علی الصباح نظر بر جمال روزافزون

علی الخصوص کسی را که طبع موزونست****چگونه دوست ندارد شمایل موزون

گر آبروی بریزد میان انجمنت****به دست دوست حلالست اگر بریزد خون

مثال عاشق و معشوق شمع و پروانه ست****سر هلاک نداری مگرد پیرامون

بسوخت مجنون در عشق صورت لیلی****عجب که لیلی را دل نسوخت بر مجنون

چگونه وصف جمالش کنم که حیران را****مجال نطق نباشد که بازگوید چون

همین تغیر بیرون دلیل عشق بسست****که در حدیث نمی گنجد اشتیاق درون

اگر کسی نفسی از زمان صحبت دوست****به ملک روی زمین می دهد زهی مغبون

سخن دراز کشیدیم و همچنان باقیست****حدیث دلبر فتان و عاشق مفتون

جفای عشق تو چندان که می برد سعدی****خیال وصل تو از سر نمی کند بیرون

غزل 475: بهست آن یا زنخ یا سیب سیمین
بهست آن یا زنخ یا سیب سیمین****لبست آن یا شکر یا جان شیرین

بتی دارم که چین ابروانش****حکایت می کند بتخانه چین

از آن ساعت که دیدم گوشوارش****ز چشمانم بیفتادست پروین

هر آن وقتی که دیدارش نبینم****جهانم تیره باشد بر جهان بین

به خوابی آرزومندم ولیکن****سر بی دوست چون باشد به بالین

از آب و گل چنین صورت که دیدست****تعالی خالق الانسان من طین

غرور نیکوان باشد نه چندان****جفا بر عاشقان باشد نه چندین

من از مهری که دارم برنگردم****تو را گر خاطر مهرست و گر کین

نگارینا به شمشیرت چه حاجت****مرا خود می کشد دست نگارین

به دست دوستان برکشته بودن****ز دنیا رفتنی باشد به تمکین

بکش تا عیب گیرانم نگویند****نمی آید ملخ در چشم شاهین

نظر کردن به خوبان دین سعدیست****مباد آن روز کو برگردد از دین

غزل 476: صبحم از مشرق برآمد باد نوروز از یمین
صبحم از مشرق برآمد باد نوروز از یمین****عقل و طبعم خیره گشت از صنع رب العالمین

با جوانان راه صحرا برگرفتم بامداد****کودکی گفتا تو پیری با خردمندان نشین

گفتم ای غافل نبینی کوه با چندین وقار****همچو طفلان دامنش پرارغوان و یاسمین

آستین بر دست پوشید از بهار برگ شاخ****میوه پنهان کرده از خورشید و مه در آستین

باد گل ها را پریشان می کند هر صبحدم****زان پریشانی مگر در روی آب افتاده چین

نوبهار از غنچه بیرون شد به یک تو پیرهن****بیدمشک انداخت تا دیگر زمستان پوستین

این نسیم خاک شیرازست یا مشک ختن****یا نگار من پریشان کرده زلف عنبرین

بامدادش بین که چشم از خواب نوشین برکند****گر ندیدی سحر بابل در نگارستان چین

گر سرش داری چو سعدی سر بنه مردانه وار****با چنین معشوق نتوان باخت عشق الا چنین

غزل 477: چه روی و موی و بناگوش و خط و خالست این
چه روی و موی و بناگوش و خط و خالست این****چه قد و قامت و رفتار و اعتدالست این

کسی که در همه عمر این صفت مطالعه کرد****به دیگری نگرد یا به خود محالست این

کمال حسن وجودت ز هر که پرسیدم****جواب داد که در غایت کمالست این

نماز شام به بام ار کسی نگاه کند****دو ابروان تو گوید مگر هلالست این

لبت به خون عزیزان که می خوری لعلست****تو خود بگوی که خون می خوری حلالست این

چنان به یاد تو شادم که فرق می نکنم****ز دوستی که فراقست یا وصالست این

شبی خیال تو گفتم ببینم اندر خواب****ولی ز فکر تو خواب آیدم خیالست این

درازنای شب از چشم دردمندان پرس****عزیز من که شبی یا هزار سالست این

قلم به یاد تو در می چکاند از دستم****مداد نیست کز او می رود زلالست این

کسان به حال پریشان سعدی از غم عشق****زنخ زنند و ندانند تا چه

حالست این

حرف و
غزل 478: ای چشم تو دلفریب و جادو
ای چشم تو دلفریب و جادو****در چشم تو خیره چشم آهو

در چشم منی و غایب از چشم****زان چشم همی کنم به هر سو

صد چشمه ز چشم من گشاید****چون چشم برافکنم بر آن رو

چشمم بستی به زلف دلبند****هوشم بردی به چشم جادو

هر شب چو چراغ چشم دارم****تا چشم من و چراغ من کو

این چشم و دهان و گردن و گوش****چشمت مرساد و دست و بازو

مه گر چه به چشم خلق زیباست****تو خوبتری به چشم و ابرو

با این همه چشم زنگی شب****چشم سیه تو راست هندو

سعدی بدو چشم تو که دارد****چشمی و هزار دانه لولو

غزل 479: من از دست کمانداران ابرو
من از دست کمانداران ابرو****نمی یارم گذر کردن به هر سو

دو چشمم خیره ماند از روشنایی****ندانم قرص خورشیدست یا رو

بهشتست این که من دیدم نه رخسار****کمندست آن که وی دارد نه گیسو

لبان لعل چون خون کبوتر****سواد زلف چون پر پرستو

نه آن سرپنجه دارد شوخ عیار****که با او بر توان آمد به بازو

همه جان خواهد از عشاق مشتاق****ندارد سنگ کوچک در ترازو

نفس را بوی خوش چندین نباشد****مگر در جیب دارد ناف آهو

لب خندان شیرین منطقش را****نشاید گفت جز ضحاک جادو

غریبی سخت محبوب اوفتاده ست****به ترکستان رویش خال هندو

عجب گر در چمن برپای خیزد****که پیشش سرو ننشیند به زانو

و گر بنشیند اندر محفل عام****دو صد فریاد برخیزد ز هر سو

به یاد روی گلبوی گل اندام****همه شب خار دارم زیر پهلو

تحمل کن جفای یار سعدی****که جور نیکوان ذنبیست معفو

غزل 480: گفتم به عقل پای برآرم ز بند او
گفتم به عقل پای برآرم ز بند او****روی خلاص نیست بجهد از کمند او

مستوجب ملامتی ای دل که چند بار****عقلت بگفت و گوش نکردی به پند او

آن بوستان میوه شیرین که دست جهد****دشوار می رسد به درخت بلند او

گفتم عنان مرکب تازی بگیرمش****لیکن وصول نیست به گرد سمند او

سر در جهان نهادمی از دست او ولیک****از شهر او چگونه رود شهربند او

چشمم بدوخت از همه عالم به اتفاق****تا جز در او نظر نکند مستمند او

گر خود به جای مروحه شمشیر می زند****مسکین مگس کجا رود از پیش قند او

نومید نیستم که هم او مرهمی نهد****ور نه به هیچ به نشود دردمند او

او خود مگر به لطف خداوندیی کند****ور نه ز ما چه بندگی آید پسند او

سعدی چو صبر از اوت میسر نمی شود****اولیتر آن که صبر کنی بر گزند او

غزل 481: صید بیابان عشق چون بخورد تیر او
صید بیابان عشق چون بخورد تیر او****سر نتواند کشید پای ز زنجیر او

گو به سنانم بدوز یا به خدنگم بزن****گر به شکار آمدست دولت نخجیر او

گفتم از آسیب عشق روی به عالم نهم****عرصه عالم گرفت حسن جهان گیر او

با همه تدبیر خویش ما سپر انداختیم****روی به دیوار صبر چشم به تقدیر او

چاره مغلوب نیست جز سپر انداختن****چون نتواند که سر درکشد از تیر او

کشته معشوق را درد نباشد که خلق****زنده به جانند و ما زنده به تأثیر او

او به فغان آمدست زین همه تعجیل ما****ای عجب و ما به جان زین همه تأخیر او

در همه گیتی نگاه کردم و بازآمدم****صورت کس خوب نیست پیش تصاویر او

سعدی شیرین زبان این همه شور از کجا****شاهد ما آیتیست وین همه تفسیر او

آتشی از سوز عشق در دل داوود بود****تا به فلک

می رسد بانگ مزامیر او

غزل 482: هر که به خویشتن رود ره نبرد به سوی او
هر که به خویشتن رود ره نبرد به سوی او****بینش ما نیاورد طاقت حسن روی او

باغ بنفشه و سمن بوی ندارد ای صبا****غالیه ای بساز از آن طره مشک بوی او

هر کس از او به قدر خویش آرزویی همی کنند****همت ما نمی کند زو بجز آرزوی او

من به کمند او درم او به مراد خویشتن****گر نرود به طبع من من بروم به خوی او

دفع زبان خصم را تا نشوند مطلع****دیده به سوی دیگری دارم و دل به سوی او

دامن من به دست او روز قیامت اوفتد****عمر به نقد می رود در سر گفت و گوی او

سعدی اگر برآیدت پای به سنگ دم مزن****روز نخست گفتمت سر نبری ز کوی او

غزل 483: راستی گویم به سروی ماند این بالای تو
راستی گویم به سروی ماند این بالای تو****در عبارت می نیاید چهره زیبای تو

چون تو حاضر می شوی من غایب از خود می شوم****بس که حیران می بماند وهم در سیمای تو

کاشکی صد چشم از این بی خوابتر بودی مرا****تا نظر می کردمی در منظر زیبای تو

ای که در دل جای داری بر سر چشمم نشین****کاندر آن بیغوله ترسم تنگ باشد جای تو

گر ملامت می کنندم ور قیامت می شود****بنده سر خواهد نهاد آن گه ز سر سودای تو

در ازل رفته ست ما را با تو پیوندی که هست****افتقار ما نه امروزست و استغنای تو

گر بخوانی پادشاهی ور برانی بنده ایم****رای ما سودی ندارد تا نباشد رای تو

ما قلم در سر کشیدیم اختیار خویش را****نفس ما قربان توست و رخت ما یغمای تو

ما سراپای تو را ای سروتن چون جان خویش****دوست می داریم و گر سر می رود در پای تو

وین قبای صنعت سعدی که در وی حشو نیست****حد زیبایی ندارد خاصه بر بالای تو

غزل 484: بیا که در غم عشقت مشوشم بی تو
بیا که در غم عشقت مشوشم بی تو****بیا ببین که در این غم چه ناخوشم بی تو

شب از فراق تو می نالم ای پری رخسار****چو روز گردد گویی در آتشم بی تو

دمی تو شربت وصلم نداده ای جانا****همیشه زهر فراقت همی چشم بی تو

اگر تو با من مسکین چنین کنی جانا****دو پایم از دو جهان نیز درکشم بی تو

پیام دادم و گفتم بیا خوشم می دار****جواب دادی و گفتی که من خوشم بی تو

غزل 485: ای طراوت برده از فردوس اعلا روی تو
ای طراوت برده از فردوس اعلا روی تو****نادرست اندر نگارستان دنیی روی تو

دختران مصر را کاسد شود بازار حسن****گر چو یوسف پرده بردارد به دعوی روی تو

گر چه از انگشت مانی برنیاید چون تو نقش****هر دم انگشتی نهد بر نقش مانی روی تو

از گل و ماه و پری در چشم من زیباتری****گل ز من دل برد یا مه یا پری نی روی تو

ماه و پروین از خجالت رخ فروپوشد اگر****آفتاب آسا کند در شب تجلی روی تو

مردم چشمش بدرد پرده اعمی ز شوق****گر درآید در خیال چشم اعمی روی تو

روی هر صاحب جمالی را به مه خواندن خطاست****گر رخی را ماه باید خواند باری روی تو

رسم تقوا می نهد در عشقبازی رای من****کوس غارت می زند در ملک تقوا روی تو

چون به هر وجهی بخواهد رفت جان از دست ما****خوبتر وجهی بباید جستن اولی روی تو

چشمم از زاری چو فرهادست و شیرین لعل تو****عقلم از شورش چو مجنونست و لیلی روی تو

ملک زیبایی مسلم گشت فرمان تو را****تا چنین خطی مزور کرد انشی روی تو

داشتند اصحاب خلوت حرف ها بر من ز بد****تا تجلی کرد در بازار تقوا روی تو

خرده بر سعدی مگیر ای جان که کاری

خرد نیست****سوختن در عشق وان گه ساختن بی روی تو

حرف ه
غزل 486: آن سرو ناز بین که چه خوش می رود به راه
آن سرو ناز بین که چه خوش می رود به راه****وان چشم آهوانه که چون می کند نگاه

تو سرو دیده ای که کمر بست بر میان****یا مه چارده که به سر برنهد کلاه

گل با وجود او چو گیاست پیش گل****مه پیش روی او چو ستارست پیش ماه

سلطان صفت همی رود و صد هزار دل****با او چنان که در پی سلطان رود سپاه

گویند از او حذر کن و راه گریز گیر****گویم کجا روم که ندانم گریزگاه

اول نظر که چاه زنخدان بدیدمش****گویی دراوفتاد دل از دست من به چاه

دل خود دریغ نیست که از دست من برفت****جان عزیز بر کف دستست گو بخواه

ای هر دو دیده پای که بر خاک می نهی****آخر نه بر دو دیده من به که خاک راه

حیفست از آن دهن که تو داری جواب تلخ****وان سینه سفید که دارد دل سیاه

بیچارگان بر آتش مهرت بسوختند****آه از تو سنگ دل که چه نامهربانی آه

شهری به گفت و گوی تو در تنگنای شوق****شب روز می کنند و تو در خواب صبحگاه

گفتم بنالم از تو به یاران و دوستان****باشد که دست ظلم بداری ز بی گناه

بازم حفاظ دامن همت گرفت و گفت****از دوست جز به دوست مبر سعدیا پناه

غزل 487: پنجه با ساعد سیمین که نیندازی به
پنجه با ساعد سیمین که نیندازی به****با توانای معربد نکنی بازی به

چون دلش دادی و مهرش ستدی چاره نماند****اگر او با تو نسازد تو در او سازی به

جز غم یار مخور تا غم کارت بخورد****تو که با مصلحت خویش نپردازی به

سپر صبر تحمل نکند تیر فراق****با کمان ابرو اگر جنگ نیاغازی به

با چنین یار که ما عقد محبت بستیم****گر همه مایه زیان می کند انبازی به

بنده را بر خط فرمان خداوند امور****سر تسلیم نهادن ز

سرافرازی به

گر چو چنگم بزنی پیش تو سر برنکنم****این چنین یار وفادار که بنوازی به

هیچ شک نیست به تیر اجل ای یار عزیز****که من از پای درآیم چو تو اندازی به

مجلس ما دگر امروز به بستان ماند****مطرب از بلبل عاشق به خوش آوازی به

گوش بر ناله مطرب کن و بلبل بگذار****که نگویند سخن از سعدی شیرازی به

غزل 488: ای که شمشیر جفا بر سر ما آخته ای
ای که شمشیر جفا بر سر ما آخته ای****دشمن از دوست ندانسته و نشناخته ای

من ز فکر تو به خود نیز نمی پردازم****نازنینا تو دل از من به که پرداخته ای

چند شب ها به غم روی تو روز آوردم****که تو یک روز نپرسیده و ننواخته ای

گفته بودم که دل از دست تو بیرون آرم****بازدیدم که قوی پنجه درانداخته ای

تا شکاری ز کمند سر زلفت نجهد****ز ابروان و مژه ها تیر و کمان ساخته ای

لاجرم صید دلی در همه شیراز نماند****که نه با تیر و کمان در پی او تاخته ای

ماه و خورشید و پری و آدمی اندر نظرت****همه هیچند که سر بر همه افراخته ای

با همه جلوه طاووس و خرامیدن کبک****عیبت آنست که بی مهرتر از فاخته ای

هر که می بیندم از جور غمت می گوید****سعدیا بر تو چه رنجست که بگداخته ای

بیم ماتست در این بازی بیهوده مرا****چه کنم دست تو بردی که دغل باخته ای

غزل 489: ای رخ چون آینه افروخته
ای رخ چون آینه افروخته****الحذر از آه من سوخته

غیرت سلطان جمالت چو باز****چشم من از هر که جهان دوخته

عقل کهن بار جفا می کشد****دم به دم از عشق نوآموخته

وه که به یک بار پراکنده شد****آن چه به عمری بشد اندوخته

غم به تولای تو بخریده ام****جان به تمنای تو بفروخته

در دل سعدیست چراغ غمت****مشعله ای تا ابد افروخته

غزل 490: ای که ز دیده غایبی در دل ما نشسته ای
ای که ز دیده غایبی در دل ما نشسته ای****حسن تو جلوه می کند وین همه پرده بسته ای

خاطر عام برده ای خون خواص خورده ای****ما همه صید کرده ای خود ز کمند جسته ای

از دگری چه حاصلم تا ز تو مهر بگسلم****هم تو که خسته ای دلم مرهم ریش خسته ای

گر به جراحت و الم دل بشکستیم چه غم****می شنوم که دم به دم پیش دل شکسته ای

غزل 491: حناست آن که ناخن دلبند رشته ای
حناست آن که ناخن دلبند رشته ای****یا خون بی دلیست که دربند کشته ای

من آدمی به لطف تو دیگر ندیده ام****این صورت و صفت که تو داری فرشته ای

وین طرفه تر که تا دل من دردمند توست****حاضر نبوده یک دم و غایب نگشته ای

در هیچ حلقه نیست که یادت نمی رود****در هیچ بقعه نیست که تخمی نکشته ای

ما دفتر از حکایت عشقت نبسته ایم****تو سنگ دل حکایت ما درنوشته ای

زیب و فریب آدمیان را نهایتست****حوری مگر نه از گل آدم سرشته ای

از عنبر و بنفشه تو بر سر آمدست****آن موی مشک بوی که در پای هشته ای

من در بیان وصف تو حیران بمانده ام****حدیست حسن را و تو از حد گذشته ای

سر می نهند پیش خطت عارفان پارس****بیتی مگر ز گفته سعدی نبشته ای

غزل 492: ای باغ حسن چون تو نهالی نیافته
ای باغ حسن چون تو نهالی نیافته****رخساره زمین چو تو خالی نیافته

تابنده تر ز روی تو ماهی ندیده چرخ****خوشتر ز ابروی تو هلالی نیافته

بر دور عارض تو نظر کرده آفتاب****خود را لطافتی و جمالی نیافته

چرخ مشعبد از رخ تو دلفریبتر****در زیر هفت پرده خیالی نیافته

خود را به زیر چنگل شاهین عشق تو****عنقای صبر من پر و بالی نیافته

تا کی ز درد عشق تو نالد روان من****روزی به لطف از تو مثالی نیافته

افتاده در زبان خلایق حدیث من****با تو به یک حدیث مجالی نیافته

زایل شود هر آن چه به کلی کمال یافت****عمرم زوال یافت کمالی نیافته

گلبرگ عیش من به چه امید بشکفد****از بوستان وصل شمالی نیافته

سعدی هزار جامه به روزی قبا کند****یک مهربانی از تو به سالی نیافته

غزل 493: سرمست بتی لطیف ساده
سرمست بتی لطیف ساده****در دست گرفته جام باده

در مجلس بزم باده نوشان****بسته کمر و قبا گشاده

افتاده زمین به حضرت او****گردونش به خدمت ایستاده

خورشید و مهش ز خوبرویی****سر بر خط بندگی نهاده

خورشید که شاه آسمانست****در عرصه حسن او پیاده

وه وه که بزرگوار حوریست****از روزن جنت اوفتاده

لعلش چو عقیق گوهرآگین****زلفش چو کمند تاب داده

در گلشن بوستان رویش****زنگی بچگان ز ماه زاده

سعدی نرسد به یار هرگز****کو شرمگنست و یار ساده

غزل 494: ای یار جفاکرده پیوندبریده
ای یار جفاکرده پیوندبریده****این بود وفاداری و عهد تو ندیده

در کوی تو معروفم و از روی تو محروم****گرگ دهن آلوده یوسف ندریده

ما هیچ ندیدیم و همه شهر بگفتند****افسانه مجنون به لیلی نرسیده

در خواب گزیده لب شیرین گل اندام****از خواب نباشد مگر انگشت گزیده

بس در طلبت کوشش بی فایده کردیم****چون طفل دوان در پی گنجشک پریده

مرغ دل صاحب نظران صید نکردی****الا به کمان مهره ابروی خمیده

میلت به چه ماند به خرامیدن طاووس****غمزت به نگه کردن آهوی رمیده

گر پای به در می نهم از نقطه شیراز****ره نیست تو پیرامن من حلقه کشیده

با دست بلورین تو پنجه نتوان کرد****رفتیم دعاگفته و دشنام شنیده

روی تو مبیناد دگر دیده سعدی****گر دیده به کس بازکند روی تو دیده

غزل 495: می برزند ز مشرق شمع فلک زبانه
می برزند ز مشرق شمع فلک زبانه****ای ساقی صبوحی درده می شبانه

عقلم بدزد لختی چند اختیار دانش****هوشم ببر زمانی تا کی غم زمانه

گر سنگ فتنه بارد فرق منش سپر کن****ور تیر طعنه آید جان منش نشانه

گر می به جان دهندت بستان که پیش دانا****ز آب حیات بهتر خاک شرابخانه

آن کوزه بر کفم نه کآب حیات دارد****هم طعم نار دارد هم رنگ ناردانه

صوفی چگونه گردد گرد شراب صافی****گنجشک را نگنجد عنقا در آشیانه

دیوانگان نترسند از صولت قیامت****بشکیبد اسب چوبین از سیف و تازیانه

صوفی و کنج خلوت سعدی و طرف صحرا****صاحب هنر نگیرد بر بی هنر بهانه

غزل 496: ای صورتت ز گوهر معنی خزینه ای
ای صورتت ز گوهر معنی خزینه ای****ما را ز داغ عشق تو در دل دفینه ای

دانی که آه سوختگان را اثر بود****مگذار ناله ای که برآید ز سینه ای

زیور همان دو رشته مرجان کفایتست****وز موی در کنار و برت عنبرینه ای

سر درنیاورم به سلاطین روزگار****گر من ز بندگان تو باشم کمینه ای

چشمی که جز به روی تو بر می کنم خطاست****وان دم که بی تو می گذرانم غبینه ای

تدبیر نیست جز سپر انداختن که خصم****سنگی به دست دارد و ما آبگینه ای

وان را روا بود که زند لاف مهر دوست****کز دل به درکند همه مهری و کینه ای

سعدی به پاکبازی و رندی مثل نشد****تنها در این مدینه که در هر مدینه ای

شعرش چو آب در همه عالم چنان شده****کز پارس می رود به خراسان سفینه ای

حرف ی
غزل 497: خلاف سرو را روزی خرامان سوی بستان آی
خلاف سرو را روزی خرامان سوی بستان آی****دهان چون غنچه بگشای و چو گلبن در گلستان آی

دمادم حوریان از خلد رضوان می فرستند****که ای حوری انسانی دمی در باغ رضوان آی

گرت اندیشه می باشد ز بدگویان بی معنی****چو معنی معجری بربند و چون اندیشه پنهان آی

دلم گرد لب لعلت سکندروار می گردد****نگویی کآخر ای مسکین فراز آب حیوان آی

چو عقرب دشمنان داری و من با تو چو میزانم****برای مصلحت ماها ز عقرب سوی میزان آی

جهانی عشقبازانند در عهد سر زلفت****رها کن راه بدعهدی و اندر عهد ایشان آی

خوش آمد نیست سعدی را در این زندان جسمانی****اگر تو یک دلی با او چو او در عالم جان آی

غزل 498: قیمت گل برود چون تو به گلزار آیی
قیمت گل برود چون تو به گلزار آیی****و آب شیرین چو تو در خنده و گفتار آیی

این همه جلوه طاووس و خرامیدن او****بار دیگر نکند گر تو به رفتار آیی

چند بار آخرت ای دل به نصیحت گفتم****دیده بردوز نباید که گرفتار آیی

مه چنین خوب نباشد تو مگر خورشیدی****دل چنین سخت نباش تو مگر خارایی

گر تو صد بار بیایی به سر کشته عشق****چشم باشد مترصد که دگربار آیی

سپر از تیغ تو در روی کشیدن نهیست****من خصومت نکنم گر تو به پیکار آیی

کس نماند که به دیدار تو واله نشود****چون تو لعبت ز پس پرده پدیدار آیی

دیگر ای باد حدیث گل و سنبل نکنی****گر بر آن سنبل زلف و گل رخسار آیی

دوست دارم که کست دوست ندارد جز من****حیف باشد که تو در خاطر اغیار آیی

سعدیا دختر انفاس تو بس دل ببرد****به چنین صورت و معنی که تو می آرایی

غزل 499: خرم آن روز که چون گل به چمن بازآیی
خرم آن روز که چون گل به چمن بازآیی****یا به بستان به در حجره من بازآیی

گلبن عیش من آن روز شکفتن گیرد****که تو چون سرو خرامان به چمن بازآیی

شمع من روز نیامد که شبم بفروزی****جان من وقت نیامد که به تن بازآیی

آب تلخست مدامم چو صراحی در حلق****تا تو یک روز چو ساغر به دهن بازآیی

کی به دیدار من ای مهرگسل برخیزی****کی به گفتار من ای عهدشکن بازآیی

مرغ سیر آمده ای از قفس صحبت و من****دام زاری بنهم بو که به من بازآیی

من خود آن بخت ندارم که به تو پیوندم****نه تو آن لطف نداری که به من بازآیی

سعدی آن دیو نباشد که به افسون برود****هیچت افتد که چو مردم به سخن بازآیی

غزل 500: تا کیم انتظار فرمایی
تا کیم انتظار فرمایی****وقت نامد که روی بنمایی؟!

اگرم زنده باز خواهی دید****رنجه شو پیشتر چرا نایی

عمر کوته ترست از آن که تو نیز****در درازی وعده افزایی

از تو کی برخورم که در وعده****سپری گشت عهد برنایی

نرسیدیم در تو و نرسد****هیچ بیچاره را شکیبایی

به سر راهت آورم هر شب****دیده ای در وداع بینایی

روز من شب شود و شب روزم****چون ببندی نقاب و بگشایی

بر رخ سعدی از خیال تو دوش****زرگری بود و سیم پالایی

غزل 501: تو از هر در که بازآیی بدین خوبی و زیبایی
تو از هر در که بازآیی بدین خوبی و زیبایی****دری باشد که از رحمت به روی خلق بگشایی

ملامتگوی بی حاصل ترنج از دست نشناسد****در آن معرض که چون یوسف جمال از پرده بنمایی

به زیورها بیارایند وقتی خوبرویان را****تو سیمین تن چنان خوبی که زیورها بیارایی

چو بلبل روی گل بیند زبانش در حدیث آید****مرا در رویت از حیرت فروبسته ست گویایی

تو با این حسن نتوانی که روی از خلق درپوشی****که همچون آفتاب از جام و حور از جامه پیدایی

تو صاحب منصبی جانا ز مسکینان نیندیشی****تو خواب آلوده ای بر چشم بیداران نبخشایی

گرفتم سرو آزادی نه از ماء مهین زادی****مکن بیگانگی با ما چو دانستی که از مایی

دعایی گر نمی گویی به دشنامی عزیزم کن****که گر تلخست شیرینست از آن لب هر چه فرمایی

گمان از تشنگی بردم که دریا تا کمر باشد****چو پایانم برفت اکنون بدانستم که دریایی

تو خواهی آستین افشان و خواهی روی درهم کش****مگس جایی نخواهد رفتن از دکان حلوایی

قیامت می کنی سعدی بدین شیرین سخن گفتن****مسلم نیست طوطی را در ایامت شکرخایی

غزل 502: تو با این لطف طبع و دلربایی
تو با این لطف طبع و دلربایی****چنین سنگین دل و سرکش چرایی

به یک بار از جهان دل در تو بستم****ندانستم که پیمانم نپایی

شب تاریک هجرانم بفرسود****یکی از در درآی ای روشنایی

سری دارم مهیا بر کف دست****که در پایت فشانم چون درآیی

خطای محض باشد با تو گفتن****حدیث حسن خوبان خطایی

نگاری سخت محبوبی و مطبوع****ولیکن سست مهر و بی وفایی

دلا گر عاشقی دایم بر آن باش****که سختی بینی و جور آزمایی

و گر طاقت نداری جور مخدوم****برو سعدی که خدمت را نشایی

غزل 503: تو پری زاده ندانم ز کجا می آیی
تو پری زاده ندانم ز کجا می آیی****کادمیزاده نباشد به چنین زیبایی

راست خواهی نه حلالست که پنهان دارند****مثل این روی و نشاید که به کس بنمایی

سرو با قامت زیبای تو در مجلس باغ****نتواند که کند دعوی همبالایی

در سراپای وجودت هنری نیست که نیست****عیبت آنست که بر بنده نمی بخشایی

به خدا بر تو که خون من بیچاره مریز****که من آن قدر ندارم که تو دست آلایی

بی رخت چشم ندارم که جهانی بینم****به دو چشمت که ز چشمم مرو ای بینایی

نه مرا حسرت جاه است و نه اندیشه مال****همه اسباب مهیاست تو در می بایی

بر من از دست تو چندان که جفا می آید****خوشتر و خوبتر اندر نظرم می آیی

دیگری نیست که مهر تو در او شاید بست****چاره بعد از تو ندانیم بجز تنهایی

ور به خواری ز در خویش برانی ما را****همچنان شکر کنیمت که عزیز مایی

من از این در به جفا روی نخواهم پیچید****گر ببندی تو به روی من و گر بگشایی

چه کند داعی دولت که قبولش نکنند****ما حریصیم به خدمت تو نمی فرمایی

سعدیا دختر انفاس تو بس دل ببرد****به چنین زیور معنی که تو می آرایی

باد نوروز که بوی گل و سنبل دارد****لطف این

باد ندارد که تو می پیمایی

غزل 504: چه رویست آن که دیدارش ببرد از من شکیبایی
چه رویست آن که دیدارش ببرد از من شکیبایی****گواهی می دهد صورت بر اخلاقش به زیبایی

نگارینا به هر تندی که می خواهی جوابم ده****اگر تلخ اتفاق افتد به شیرینی بیندایی

دگر چون ناشکیبایی ببینم صادقش خوانم****که من در نفس خویش از تو نمی بینم شکیبایی

از این پس عیب شیدایان نخواهم کرد و مسکینان****که دانشمند از این صورت برآرد سر به شیدایی

چنانم در دلی حاضر که جان در جسم و خون در رگ****فراموشم نه ای وقتی که دیگر وقت یاد آیی

شبی خوش هر که می خواهد که با جانان به روز آرد****بسی شب روز گرداند به تاریکی و تنهایی

بیار ای لعبت ساقی بگو ای کودک مطرب****که صوفی در سماع آمد دوتایی کرد یکتایی

سخن پیدا بود سعدی که حدش تا کجا باشد****زبان درکش که منظورت ندارد حد زیبایی

غزل 505: خبرت خرابتر کرد جراحت جدایی
خبرت خرابتر کرد جراحت جدایی****چو خیال آب روشن که به تشنگان نمایی

تو چه ارمغانی آری که به دوستان فرستی****چه از این به ارمغانی که تو خویشتن بیابی

بشدی و دل ببردی و به دست غم سپردی****شب و روز در خیالی و ندانمت کجایی

دل خویش را بگفتم چو تو دوست می گرفتم****نه عجب که خوبرویان بکنند بی وفایی

تو جفای خود بکردی و نه من نمی توانم****که جفا کنم ولیکن نه تو لایق جفایی

چه کنند اگر تحمل نکنند زیردستان****تو هر آن ستم که خواهی بکنی که پادشایی

سخنی که با تو دارم به نسیم صبح گفتم****دگری نمی شناسم تو ببر که آشنایی

من از آن گذشتم ای یار که بشنوم نصیحت****برو ای فقیه و با ما مفروش پارسایی

تو که گفته ای تأمل نکنم جمال خوبان****بکنی اگر چو سعدی نظری بیازمایی

در چشم بامدادان به بهشت برگشودن****نه چنان لطیف باشد که به دوست برگشایی

غزل 506: دریچه ای ز بهشتش به روی بگشایی
دریچه ای ز بهشتش به روی بگشایی****که بامداد پگاهش تو روی بنمایی

جهان شبست و تو خورشید عالم آرایی****صباح مقبل آن کز درش تو بازآیی

به از تو مادر گیتی به عمر خود فرزند****نیاورد که همین بود حد زیبایی

هر آن که با تو وصالش دمی میسر شد****میسرش نشود بعد از آن شکیبایی

درون پیرهن از غایت لطافت جسم****چو آب صافی در آبگینه پیدایی

مرا مجال سخن بیش در بیان تو نیست****کمال حسن ببندد زبان گویایی

ز گفت و گوی عوام احتراز می کردم****کز این سپس بنشینم به کنج تنهایی

وفای صحبت جانان به گوش جانم گفت****نه عاشقی که حذر می کنی ز رسوایی

گذشت بر من از آسیب عشقت آن چه گذشت****هنوز منتظرم تا چه حکم فرمایی

دو روزه باقی عمرم فدای جان تو باد****اگر بکاهی و در عمر خود بیفزایی

گر او نظر نکند

سعدیا به چشم نواخت****به دست سعی تو باد است تا نپیمایی

غزل 507: گرم راحت رسانی ور گزایی
گرم راحت رسانی ور گزایی****محبت بر محبت می فزایی

به شمشیر از تو بیگانه نگردم****که هست از دیرگه باز آشنایی

همه مرغان خلاص از بند خواهند****من از قیدت نمی خواهم رهایی

عقوبت هرچ از آن دشوارتر نیست****بر آنم صبر هست الا جدایی

اگر بیگانگان تشریف بخشند****هنوز از دوستان خوشتر گدایی

منم جانا و جانی بر لب از شوق****بده گر بوسه ای داری بهایی

کسانی عیب ما بینند و گویند****که روحانی ندانند از هوایی

جمیع پارسایان گو بدانند****که سعدی توبه کرد از پارسایی

چنان از خمر و زمر و نای و ناقوس****نمی ترسم که از زهد ریایی

غزل 508: مشتاق توام با همه جوری و جفایی
مشتاق توام با همه جوری و جفایی****محبوب منی با همه جرمی و خطایی

من خود به چه ارزم که تمنای تو ورزم****در حضرت سلطان که برد نام گدایی

صاحب نظران لاف محبت نپسندند****وان گه سپر انداختن از تیر بلایی

باید که سری در نظرش هیچ نیرزد****آن کس که نهد در طلب وصل تو پایی

بیداد تو عدلست و جفای تو کرامت****دشنام تو خوشتر که ز بیگانه دعایی

جز عهد و وفای تو که محلول نگردد****هر عهد که بستم هوسی بود و هوایی

گر دست دهد دولت آنم که سر خویش****در پای سمند تو کنم نعل بهایی

شاید که به خون بر سر خاکم بنویسند****این بود که با دوست به سر برد وفایی

خون در دل آزرده نهان چند بماند****شک نیست که سر برکند این درد به جایی

شرط کرم آنست که با درد بمیری****سعدی و نخواهی ز در خلق دوایی

غزل 509: من ندانستم از اول که تو بی مهر و وفایی
من ندانستم از اول که تو بی مهر و وفایی****عهد نابستن از آن به که ببندی و نپایی

دوستان عیب کنندم که چرا دل به تو دادم****باید اول به تو گفتن که چنین خوب چرایی

ای که گفتی مرو اندر پی خوبان زمانه****ما کجاییم در این بحر تفکر تو کجایی

آن نه خالست و زنخدان و سر زلف پریشان****که دل اهل نظر برد که سریست خدایی

پرده بردار که بیگانه خود این روی نبیند****تو بزرگی و در آیینه کوچک ننمایی

حلقه بر در نتوانم زدن از دست رقیبان****این توانم که بیایم به محلت به گدایی

عشق و درویشی و انگشت نمایی و ملامت****همه سهلست تحمل نکنم بار جدایی

روز صحرا و سماعست و لب جوی و تماشا****در همه شهر دلی نیست که دیگر بربایی

گفته بودم چو بیایی غم دل با تو

بگویم****چه بگویم که غم از دل برود چون تو بیایی

شمع را باید از این خانه به دربردن و کشتن****تا به همسایه نگوید که تو در خانه مایی

سعدی آن نیست که هرگز ز کمندت بگریزد****که بدانست که دربند تو خوشتر که رهایی

خلق گویند برو دل به هوای دگری ده****نکنم خاصه در ایام اتابک دو هوایی

غزل 510: نه من تنها گرفتارم به دام زلف زیبایی
نه من تنها گرفتارم به دام زلف زیبایی****که هر کس با دلارامی سری دارند و سودایی

قرین یار زیبا را چه پروای چمن باشد****هزاران سرو بستانی فدای سروبالایی

مرا نسبت به شیدایی کند ماه پری پیکر****تو دل با خویشتن داری چه دانی حال شیدایی

همی دانم که فریادم به گوشش می رسد لیکن****ملولی را چه غم دارد ز حال ناشکیبایی

عجب دارند یارانم که دستش را همی بوسم****ندیدستند مسکینان سری افتاده در پایی

اگر فرهاد را حاصل نشد پیوند با شیرین****نه آخر جان شیرینش برآمد در تمنایی

خرد با عشق می کوشد که وی را در کمند آرد****ولیکن بر نمی آید ضعیفی با توانایی

مرا وقتی ز نزدیکان ملامت سخت می آمد****نترسم دیگر از باران که افتادم به دریایی

تو خواهی خشم بر ما گیر و خواهی چشم بر ما کن****که ما را با کسی دیگر نماندست از تو پروایی

نپندارم که سعدی را بیازاری و بگذاری****که بعد از سایه لطفت ندارد در جهان جایی

من آن خاک وفادارم که از من بوی مهر آید****و گر بادم برد چون شعر هر جزوی به اقصایی

غزل 511: هر کس به تماشایی رفتند به صحرایی
هر کس به تماشایی رفتند به صحرایی****ما را که تو منظوری خاطر نرود جایی

با چشم نمی بیند یا راه نمی داند****هر کو به وجود خود دارد ز تو پروایی

دیوانه عشقت را جایی نظر افتاده ست****کان جا نتواند رفت اندیشه دانایی

امید تو بیرون برد از دل همه امیدی****سودای تو خالی کرد از سر همه سودایی

زیبا ننماید سرو اندر نظر عقلش****آن کش نظری باشد با قامت زیبایی

گویند رفیقانم در عشق چه سر داری****گویم که سری دارم درباخته در پایی

زنهار نمی خواهم کز کشتن امانم ده****تا سیرترت بینم یک لحظه مدارایی

در پارس که تا بودست از ولوله آسوده ست****بیمست که برخیزد از حسن تو غوغایی

من

دست نخواهم برد الا به سر زلفت****گر دسترسی باشد یک روز به یغمایی

گویند تمنایی از دوست بکن سعدی****جز دوست نخواهم کرد از دوست تمنایی

غزل 512: همه چشمیم تا برون آیی
همه چشمیم تا برون آیی****همه گوشیم تا چه فرمایی

تو نه آن صورتی که بی رویت****متصور شود شکیبایی

من ز دست تو خویشتن بکشم****تا تو دستم به خون نیالایی

گفته بودی قیامتم بینند****این گروهی محب سودایی

وین چنین روی دلستان که تو راست****خود قیامت بود که بنمایی

ما تماشاکنان کوته دست****تو درخت بلندبالایی

سر ما و آستان خدمت تو****گر برانی و گر ببخشایی

جان به شکرانه دادن از من خواه****گر به انصاف با میان آیی

عقل باید که با صلابت عشق****نکند پنجه توانایی

تو چه دانی که بر تو نگذشته ست****شب هجران و روز تنهایی

روشنت گردد این حدیث چو روز****گر چو سعدی شبی بپیمایی

غزل 513: ای ولوله عشق تو بر هر سر کویی
ای ولوله عشق تو بر هر سر کویی****روی تو ببرد از دل ما هر غم رویی

آخر سر مویی به ترحم نگر آن را****کاهی بودش تعبیه بر هر بن مویی

کم می نشود تشنگی دیده شوخم****با آن که روان کرده ام از هر مژه جویی

ای هر تنی از مهر تو افتاده به کنجی****وی هر دلی از شوق تو آواره به سویی

ما یک دل و تو شرم نداری که برآیی****هر لحظه به دستانی و هر روز به خویی

در کان نبود چون تن زیبای تو سیمی****وز سنگ نخیزد چو دل سخت تو رویی

بر هم نزند دست خزان بزم ریاحین****گر باد به بستان برد از زلف تو بویی

با این همه میدان لطافت که تو داری****سعدی چه بود در خم چوگان تو گویی

غزل 514: ای خسته دلم در خم چوگان تو گویی
ای خسته دلم در خم چوگان تو گویی****بی فایده ام پیش تو چون بیهده گویی

ای تیر غم عشق تو هر جا که رسیده****افتاده به زخمش چو کمان پشت دوتویی

هم طرفه ندارم اگرم بازنوازی****زیرا که عجب نیست نکویی ز نکویی

سعدی غمش از دست مده گر ندهد دست****کی دست دهد در همه آفاق چنویی

غزل 515: چه جرم رفت که با ما سخن نمی گویی
چه جرم رفت که با ما سخن نمی گویی****جنایت از طرف ماست یا تو بدخویی

تو از نبات گرو برده ای به شیرینی****به اتفاق ولیکن نبات خودرویی

هزار جان به ارادت تو را همی جویند****تو سنگ دل به لطافت دلی نمی جویی

ولیک با همه عیب از تو صبر نتوان کرد****بیا و گر همه بد کرده ای که نیکویی

تو بد مگوی و گر نیز خاطرت باشد****بگوی از آن لب شیرین که نیک می گویی

گلم نباید و سروم به چشم درناید****مرا وصال تو باید که سرو گلبویی

هزار جامه سپر ساختیم و هم بگذشت****خدنگ غمزه خوبان ز دلق نه تویی

به دست جهد نشاید گرفت دامن کام****اگر نخواهدت ای نفس خیره می پویی

درست شد که به یک دل دو دوست نتوان داشت****به ترک خویش بگوی ای که طالب اویی

همین که پای نهادی بر آستانه عشق****به دست باش که دست از جهان فروشویی

درازنای شب از چشم دردمندان پرس****تو قدر آب چه دانی که بر لب جویی

ز خاک سعدی بیچاره بوی عشق آید****هزار سال پس از مرگش ار به ینبویی

غزل 516: کدام کس به تو ماند که گویمت که چنویی
کدام کس به تو ماند که گویمت که چنویی****ز هر که در نظر آید گذشته ای به نکویی

لطیف جوهر و جانی غریب قامت و شکلی****نظیف جامه و جسمی بدیع صورت و خویی

هزار دیده چو پروانه بر جمال تو عاشق****غلام مجلس آنم که شمع مجلس اویی

ندیدم آبی و خاکی بدین لطافت و پاکی****تو آب چشمه حیوان و خاک غالیه بویی

تو را که درد نباشد ز درد ما چه تفاوت****تو حال تشنه ندانی که بر کناره جویی

صبای روضه رضوان ندانمت که چه بادی****نسیم وعده جانان ندانمت که چه بویی

اگر من از دل یک تو برآورم دم عشقی****عجب مدار که آتش درافتدم به دوتویی

به

کس مگوی که پایم به سنگ عشق برآمد****که عیب گیرد و گوید چرا به فرق نپویی

دلی دو دست نگیرد دو مهر دل نپذیرد****اگر موافق اویی به ترک خویش بگویی

کنونم آب حیاتی به حلق تشنه فروکن****نه آنگهی که بمیرم به آب دیده بشویی

به اختیار تو سعدی چه التماس برآید****گر او مراد نبخشد تو کیستی که بجویی

غزل 517: ای حسن خط از دفتر اخلاق تو بابی
ای حسن خط از دفتر اخلاق تو بابی****شیرینی از اوصاف تو حرفی ز کتابی

از بوی تو در تاب شود آهوی مشکین****گر باز کنند از شکن زلف تو تابی

بر دیده صاحب نظران خواب ببستی****ترسی که ببینند خیال تو به خوابی

از خنده شیرین نمکدان دهانت****خون می رود از دل چو نمک خورده کبابی

تا عذر زلیخا بنهد منکر عشاق****یوسف صفت از چهره برانداز نقابی

بی روی توام جنت فردوس نباید****کاین تشنگی از من نبرد هیچ شرابی

مشغول تو را گر بگذارند به دوزخ****با یاد تو دردش نکند هیچ عذابی

باری به طریق کرمم بنده خود خوان****تا بشنوی از هر بن موییم جوابی

در من منگر تا دگران چشم ندارند****کز دست گدایان نتوان کرد ثوابی

آب سخنم می رود از طبع چو آتش****چون آتش رویت که از او می چکد آبی

یاران همه با یار و من خسته طلبکار****هر کس به سر آبی و سعدی به سرابی

غزل 518: تو خون خلق بریزی و روی درتابی
تو خون خلق بریزی و روی درتابی****ندانمت چه مکافات این گنه یابی

تصد عنی فی الجور و النوی لکن****الیک قلبی یا غایه المنی صاب

چو عندلیب چه فریادها که می دارم****تو از غرور جوانی همیشه در خوابی

الی العداه وصلتم و تصحبونهم****و فی ودادکم قد هجرت احبابی

نه هر که صاحب حسنست جور پیشه کند****تو را چه شد که خود اندر کمین اصحابی

احبتی امرونی بترک ذکراه****لقد اطعت ولکن حبه آبی

غمت چگونه بپوشم که دیده بر رویت****همی گواهی بر من دهد به کذابی

مرا تو بر سر آتش نشانده ای عجب آنک****منم در آتش و از حال من تو درتابی

من از تو سیر نگردم که صاحب استسقا****نه ممکنست که هرگز رسد به سیرابی

غزل 519: سر آن ندارد امشب که برآید آفتابی
سر آن ندارد امشب که برآید آفتابی****چه خیال ها گذر کرد و گذر نکرد خوابی

به چه دیر ماندی ای صبح که جان من برآمد****بزه کردی و نکردند مؤذنان ثوابی

نفس خروس بگرفت که نوبتی بخواند****همه بلبلان بمردند و نماند جز غرابی

نفحات صبح دانی ز چه روی دوست دارم****که به روی دوست ماند که برافکند نقابی

سرم از خدای خواهد که به پایش اندرافتد****که در آب مرده بهتر که در آرزوی آبی

دل من نه مرد آنست که با غمش برآید****مگسی کجا تواند که بیفکند عقابی

نه چنان گناهکارم که به دشمنم سپاری****تو به دست خویش فرمای اگرم کنی عذابی

دل همچو سنگت ای دوست به آب چشم سعدی****عجبست اگر نگردد که بگردد آسیابی

برو ای گدای مسکین و دری دگر طلب کن****که هزار بار گفتی و نیامدت جوابی

غزل 520: که دست تشنه می گیرد به آبی
که دست تشنه می گیرد به آبی****خداوندان فضل آخر ثوابی

توقع دارم از شیرین زبانت****اگر تلخست و گر شیرین جوابی

تو خود نایی و گر آیی بر من****بدان ماند که گنجی در خرابی

به چشمانت که گر زهرم فرستی****چنان نوشم که شیرینتر شرابی

اگر سروی به بالای تو باشد****نباشد بر سر سرو آفتابی

پری روی از نظر غایب نگردد****اگر صد بار بربندد نقابی

بدان تا یک نفس رویت ببینم****شب و روز آرزومندم به خوابی

امیدم هست اگر عطشان نمیرد****که بازآید به جوی رفته آبی

هلاک خویشتن می خواهد آن مور****که خواهد پنجه کردن با عقابی

شبی دانم که در زندان هجران****سحرگاهم به گوش آید خطابی

که سعدی چون فراق ما کشیدی****نخواهی دید در دوزخ عذابی

غزل 521: سل المصانع رکبا تهیم فی الفلوات
سل المصانع رکبا تهیم فی الفلوات****تو قدر آب چه دانی که در کنار فراتی

شبم به روی تو روزست و دیده ها به تو روشن****و ان هجرت سواء عشیتی غداتی

اگر چه دیر بماندم امید برنگرفتم****مضی الزمان و قلبی یقول انک آتی

من آدمی به جمالت نه دیدم و نه شنیدم****اگر گلی به حقیقت عجین آب حیاتی

شبان تیره امیدم به صبح روی تو باشد****و قد تفتش عین الحیوه فی الظلمات

فکم تمرر عیشی و انت حامل شهد****جواب تلخ بدیعست از آن دهان نباتی

نه پنج روزه عمرست عشق روی تو ما را****وجدت رائحه الود ان شممت رفاتی

وصفت کل ملیح کما یحب و یرضی****محامد تو چه گویم که ماورای صفاتی

اخاف منک و ارجوا و استغیث و ادنو****که هم کمند بلایی و هم کلید نجاتی

ز چشم دوست فتادم به کامه دل دشمن****احبتی هجرونی کما تشاء عداتی

فراقنامه سعدی عجب که در تو نگیرد****و ان شکوت الی الطیر نحن فی الوکنات

غزل 522: تو هیچ عهد نبستی که عاقبت نشکستی
تو هیچ عهد نبستی که عاقبت نشکستی****مرا بر آتش سوزان نشاندی و ننشستی

بنای مهر نمودی که پایدار نماند****مرا به بند ببستی خود از کمند بجستی

دلم شکستی و رفتی خلاف شرط مودت****به احتیاط رو اکنون که آبگینه شکستی

چراغ چون تو نباشد به هیچ خانه ولیکن****کس این سرای نبندد در این چنین که تو بستی

گرم عذاب نمایی به داغ و درد جدایی****شکنجه صبر ندارم بریز خونم و رستی

بیا که ما سر هستی و کبریا و رعونت****به زیر پای نهادیم و پای بر سر هستی

گرت به گوشه چشمی نظر بود به اسیران****دوای درد من اول که بی گناه بخستی

هر آن کست که ببیند روا بود که بگوید****که من بهشت بدیدم به راستی و درستی

گرت کسی بپرستد ملامتش نکنم

من****تو هم در آینه بنگر که خویشتن بپرستی

عجب مدار که سعدی به یاد دوست بنالد****که عشق موجب شوقست و خمر علت مستی

غزل 523: همه عمر برندارم سر از این خمار مستی
همه عمر برندارم سر از این خمار مستی****که هنوز من نبودم که تو در دلم نشستی

تو نه مثل آفتابی که حضور و غیبت افتد****دگران روند و آیند و تو همچنان که هستی

چه حکایت از فراقت که نداشتم ولیکن****تو چو روی باز کردی در ماجرا ببستی

نظری به دوستان کن که هزار بار از آن به****که تحیتی نویسی و هدیتی فرستی

دل دردمند ما را که اسیر توست یارا****به وصال مرهمی نه چو به انتظار خستی

نه عجب که قلب دشمن شکنی به روز هیجا****تو که قلب دوستان را به مفارقت شکستی

برو ای فقیه دانا به خدای بخش ما را****تو و زهد و پارسایی من و عاشقی و مستی

دل هوشمند باید که به دلبری سپاری****که چو قبله ایت باشد به از آن که خود پرستی

چو زمام بخت و دولت نه به دست جهد باشد****چه کنند اگر زبونی نکنند و زیردستی

گله از فراق یاران و جفای روزگاران****نه طریق توست سعدی کم خویش گیر و رستی

غزل 524: یارا قدحی پر کن از آن داروی مستی
یارا قدحی پر کن از آن داروی مستی****تا از سر صوفی برود علت هستی

عاقل متفکر بود و مصلحت اندیش****در مذهب عشق آی و از این جمله برستی

ای فتنه نوخاسته از عالم قدرت****غایب مشو از دیده که در دل بنشستی

آرام دلم بستدی و دست شکیبم****برتافتی و پنجه صبرم بشکستی

احوال دو چشم من بر هم ننهاده****با تو نتوان گفت به خواب شب مستی

سودازده ای کز همه عالم به تو پیوست****دل نیک بدادت که دل از وی بگسستی

در روی تو گفتم سخنی چند بگویم****رو باز گشادی و در نطق ببستی

گر باده از این خم بود و مطرب از این کوی****ما توبه بخواهیم شکستن به درستی

سعدی غرض از حقه تن

آیت حقست****صد تعبیه در توست و یکی بازنجستی

نقاش وجود این همه صورت که بپرداخت****تا نقش ببینی و مصور بپرستی

غزل 525: اگر مانند رخسارت گلی در بوستانستی
اگر مانند رخسارت گلی در بوستانستی****زمین را از کمالیت شرف بر آسمانستی

چو سرو بوستانستی وجود مجلس آرایت****اگر در بوستان سروی سخنگوی و روانستی

نگارین روی و شیرین خوی و عنبربوی و سیمین تن****چه خوش بودی در آغوشم اگر یارای آنستی

تو گویی در همه عمرم میسر گردد این دولت****که کام از عمر برگیرم و گر خود یک زمانستی

جز این عیبت نمی دانم که بدعهدی و سنگین دل****دلارامی بدین خوبی دریغ ار مهربانستی

شکر در کام من تلخست بی دیدار شیرینش****و گر حلوا بدان ماند که زهرش در میانستی

دمی در صحبت یاری ملک خوی پری پیکر****گر امید بقا باشد بهشت جاودانستی

نه تا جان در جسد باشد وفاداری کنم با او****که تا تن در لحد باشد و گر خود استخوانستی

چنین گویند سعدی را که دردی هست پنهانی****خبر در مغرب و مشرق نبودی گر نهانستی

هر آن دل را که پنهانی قرینی هست روحانی****به خلوتخانه ای ماند که در در بوستانستی

غزل 526: تعالی الله چه رویست آن که گویی آفتابستی
تعالی الله چه رویست آن که گویی آفتابستی****و گر مه را حیا بودی ز شرمش در نقابستی

اگر گل را نظر بودی چو نرگس تا جهان بیند****ز شرم رنگ رخسارش چو نیلوفر در آبستی

شبان خوابم نمی گیرد نه روز آرام و آسایش****ز چشم مست میگونش که پنداری به خوابستی

گر آن شاهد که من دانم به هر کس روی بنماید****فقیر از رقص در حالت خطیب از می خرابستی

چنان مستم که پنداری نماند امید هشیاری****به هش بازآمدی مجنون اگر مست شرابستی

گر آن ساعد که او دارد بدی با رستم دستان****به یک ساعت بیفکندی اگر افراسیابستی

بیار ای لعبت ساقی اگر تلخست و گر شیرین****که از دستت شکر باشد و گر خود زهر نابستی

کمال حسن رویت را مخالف نیست

جز خویت****دریغا آن لب شیرین اگر شیرین جوابستی

اگر دانی که تا هستم نظر با جز تو پیوستم****پس آن گه بر من مسکین جفا کردن صوابستی

زمین تشنه را باران نبودی بعد از این حاجت****اگر چندان که در چشمم سرشک اندر سحابستی

ز خاکم رشک می آید که بر سر می نهی پایش****که سعدی زیر نعلینت چه بودی گر ترابستی

غزل 527: ای باد که بر خاک در دوست گذشتی
ای باد که بر خاک در دوست گذشتی****پندارمت از روضه بستان بهشتی

دور از سببی نیست که شوریده سودا****هر لحظه چو دیوانه دوان بر در و دشتی

باری مگرت بر رخ جانان نظر افتاد****سرگشته چو من در همه آفاق بگشتی

از کف ندهم دامن معشوقه زیبا****هل تا برود نام من ای یار به زشتی

جز یاد تو بر خاطر من نگذرد ای جان****با آن که به یک باره ام از یاد بهشتی

با طبع ملولت چه کند دل که نسازد****شرطه همه وقتی نبود لایق کشتی

بسیار گذشتی که نکردی سوی ما چشم****یک دم ننشستم که به خاطر نگذشتی

شوخی شکرالفاظ و مهی لاله بناگوش****سروی سمن اندام و بتی حورسرشتی

قلاب تو در کس نفکندی که نبردی****شمشیر تو بر کس نکشیدی و نکشتی

سیلاب قضا نسترد از دفتر ایام****این ها که تو بر خاطر سعدی بنوشتی

غزل 528: یاد می داری که با من جنگ در سر داشتی
یاد می داری که با من جنگ در سر داشتی****رای رای توست خواهی جنگ خواهی آشتی

نیک بد کردی شکستن عهد یار مهربان****این بتر کردی که بد کردی و نیک انگاشتی

دوستان دشمن گرفتن هرگزت عادت نبود****جز در این نوبت که دشمن دوست می پنداشتی

خاطرم نگذاشت یک ساعت که بدمهری کنم****گر چه دانستم که پاک از خاطرم بگذاشتی

همچنانت ناخن رنگین گواهی می دهد****بر سرانگشتان که در خون عزیزان داشتی

تا تو برگشتی نیامد هیچ خلق اندر نظر****کز خیالت شحنه ای بر ناظرم بگماشتی

هر چه خواهی کن که ما را با تو روی جنگ نیست****سر نهادن به در آن موضع که تیغ افراشتی

هر دم از شاخ زبانم میوه ای تر می رسد****بوستان ها رست از آن تخمم که در دل کاشتی

سعدی از عقبی و دنیا روی در دیوار کرد****تا تو در دیوار فکرش نقش خود بنگاشتی

غزل 529: سست پیمانا به یک ره دل ز ما برداشتی
سست پیمانا به یک ره دل ز ما برداشتی****آخر ای بدعهد سنگین دل چرا برداشتی

نوع تقصیری تواند بود ای سلطان عشق****تا به یک ره سایه لطف از گدا برداشتی

گفته بودی با تو در خواهم کشیدن جام وصل****جرعه ای ناخورده شمشیر جفا برداشتی

خاطر از مهر کسان برداشتم از بهر تو****چون تو را گشتم تو خود خاطر ز ما برداشتی

لعل دیدی لاجرم چشم از شبه بردوختی****در پسندیدی و دست از کهربا برداشتی

شمع برکردی چراغت بازنامد در نظر****گل فرا دست آمدت مهر از گیا برداشتی

دوست بردارد به جرمی یا خطایی دل ز دوست****تو خطا کردی که بی جرم و خطا برداشتی

عمرها در زیر دامن برد سعدی پای صبر****سر ندیدم کز گریبان وفا برداشتی

غزل 530: ندیدمت که بکردی وفا بدان چه بگفتی
ندیدمت که بکردی وفا بدان چه بگفتی****طریق وصل گشادی من آمدم تو برفتی

وفای عهد نمودی دل سلیم ربودی****چو خویشتن به تو دادم تو میل بازگرفتی

نه دست عهد گرفتی که پای وصل بدارم****به چشم خویش بدیدم خلاف هر چه بگفتی

هزار چاره بکردم که همعنان تو گردم****تو پهلوانتر از آنی که در کمند من افتی

نه عدل بود نمودن خیال وصل و ربودن****چرا ز عاشق مسکین هم اولش ننهفتی

تو قدر صحبت یاران و دوستان نشناسی****مگر شبی که چو سعدی به داغ عشق بخفتی

غزل 531: ای از بهشت جزوی و از رحمت آیتی
ای از بهشت جزوی و از رحمت آیتی****حق را به روزگار تو با ما عنایتی

گفتم نهایتی بود این درد عشق را****هر بامداد می کند از نو بدایتی

معروف شد حکایتم اندر جهان و نیست****با تو مجال آن که بگویم حکایتی

چندان که بی تو غایت امکان صبر بود****کردیم و عشق را به پدیدست غایتی

فرمان عشق و عقل به یک جای نشنوند****غوغا بود دو پادشه اندر ولایتی

ز ابنای روزگار به خوبی ممیزی****چون در میان لشکر منصور رایتی

عیبت نمی کنم که خداوند امر و نهی****شاید که بنده ای بکشد بی جنایتی

زان گه که عشق دست تطاول دراز کرد****معلوم شد که عقل ندارد کفایتی

من در پناه لطف تو خواهم گریختن****فردا که هر کسی رود اندر حمایتی

درمانده ام که از تو شکایت کجا برم****هم با تو گر ز دست تو دارم شکایتی

سعدی نهفته چند بماند حدیث عشق****این ریش اندرون بکند هم سرایتی

غزل 532: چون خراباتی نباشد زاهدی
چون خراباتی نباشد زاهدی****کش به شب از در درآید شاهدی

محتسب گو تا ببیند روی دوست****همچو محرابی و من چون عابدی

چون من آب زندگانی یافتم****غم نباشد گر بمیرد حاسدی

آن چه ما را در دلست از سوز عشق****می نشاید گفت با هر باردی

دوستان گیرند و دلداران ولیک****مهربان نشناسد الا واحدی

از تو روحانیترم در پیش دل****نگذرد شب های خلوت واردی

خانه ای در کوی درویشان بگیر****تا نماند در محلت زاهدی

گر دلی داری و دلبندیت نیست****پس چه فرق از ناطقی تا جامدی

گر به خدمت قایمی خواهی منم****ور نمی خواهی به حسرت قاعدی

سعدیا گر روزگارت می کشد****گو بکش بر دست سیمین ساعدی

غزل 533: ای باد بامدادی خوش می روی به شادی
ای باد بامدادی خوش می روی به شادی****پیوند روح کردی پیغام دوست دادی

بر بوستان گذشتی یا در بهشت بودی****شاد آمدی و خرم فرخنده بخت بادی

تا من در این سرایم این در ندیده بودم****کامروز پیش چشمم در بوستان گشادی

چون گل روند و آیند این دلبران و خوبان****تو در برابر من چون سرو بایستادی

ایدون که می نماید در روزگار حسنت****بس فتنه ها بزاید تو فتنه از که زادی

اول چراغ بودی آهسته شمع گشتی****آسان فراگرفتم در خرمن اوفتادی

خواهم که بامدادی بیرون روی به صحرا****تا بوستان بریزد گل های بامدادی

یاری که با قرینی الفت گرفته باشد****هر وقت یادش آید تو دم به دم به یادی

گر در غمت بمیرم شادی به روزگارت****پیوسته نیکوان را غم خورده اند و شادی

جایی که داغ گیرد دردش دوا پذیرد****آنست داغ سعدی کاول نظر نهادی

غزل 534: دیدی که وفا به جا نیاوردی
دیدی که وفا به جا نیاوردی****رفتی و خلاف دوستی کردی

بیچارگیم به چیز نگرفتی****درماندگیم به هیچ نشمردی

من با همه جوری از تو خشنودم****تو بی گنهی ز من بیازردی

خود کردن و جرم دوستان دیدن****رسمیست که در جهان تو آوردی

نازت ببرم که نازک اندامی****بارت بکشم که نازپروردی

ما را که جراحتست خون آید****درد تو چنم که فارغ از دردی

گفتم که نریزم آب رخ زین بیش****بر خاک درت که خون من خوردی

وین عشق تو در من آفریدستند****هرگز نرود ز زعفران زردی

ای ذره تو در مقابل خورشید****بیچاره چه می کنی بدین خردی

در حلقه کارزار جان دادن****بهتر که گریختن به نامردی

سعدی سپر از جفا نیندازد****گل با گیه ست و صاف با دردی

غزل 535: مپرس از من که هیچم یاد کردی
مپرس از من که هیچم یاد کردی****که خود هیچم فرامش می نگردی

چه نیکوروی و بدعهدی که شهری****غمت خوردند و کس را غم نخوردی

چرا ما با تو ای معشوق طناز****به صلحیم و تو با ما در نبردی

نصیحت می کنندم سردگویان****که برگرد از غمش بی روی زردی

نمی دانند کز بیمار عشقت****حرارت بازننشیند به سردی

ولیکن با رقیبان چاره ای نیست****که ایشان مثل خارند و تو وردی

اگر با خوبرویان می نشینی****بساط نیک نامی درنوردی

دگر با من مگوی ای باد گلبوی****که همچون بلبلم دیوانه کردی

چرا دردت نچیند جان سعدی****که هم دردی و هم درمان دردی

غزل 536: مکن سرگشته آن دل را که دست آموز غم کردی
مکن سرگشته آن دل را که دست آموز غم کردی****به زیر پای هجرانش لگدکوب ستم کردی

قلم بر بی دلان گفتی نخواهم راند و هم راندی****جفا بر عاشقان گفتی نخواهم کرد و هم کردی

بدم گفتی و خرسندم عفاک الله نکو گفتی****سگم خواندی و خشنودم جزاک الله کرم کردی

چه لطفست این که فرمودی مگر سبق اللسان بودت****چه حرفست این که آوردی مگر سهوالقلم کردی

عنایت با من اولیتر که تأدیب جفا دیدم****گل افشان بر سر من کن که خارم در قدم کردی

غنیمت دان اگر روزی به شادی دررسی ای دل****پس از چندین تحمل ها که زیر بار غم کردی

شب غم های سعدی را مگر هنگام روز آمد****که تاریک و ضعیفش چون چراغ صبحدم کردی

غزل 537: چه باز در دلت آمد که مهر برکندی
چه باز در دلت آمد که مهر برکندی****چه شد که یار قدیم از نظر بیفکندی

ز حد گذشت جدایی میان ما ای دوست****هنوز وقت نیامد که بازپیوندی

بود که پیش تو میرم اگر مجال بود****و گر نه بر سر کویت به آرزومندی

دری به روی من ای یار مهربان بگشای****که هیچ کس نگشاید اگر تو دربندی

مرا و گر همه آفاق خوبرویانند****به هیچ روی نمی باشد از تو خرسندی

هزار بار بگفتم که چشم نگشایم****به روی خوب ولیکن تو چشم می بندی

مگر در آینه بینی و گر نه در آفاق****به هیچ خلق نپندارمت که مانندی

حدیث سعدی اگر کائنات بپسندند****به هیچ کار نیاید گرش تو نپسندی

مرا چه بندگی از دست و پای برخیزد****مگر امید به بخشایش خداوندی

غزل 538: گفتم آهن دلی کنم چندی
گفتم آهن دلی کنم چندی****ندهم دل به هیچ دلبندی

وان که را دیده در دهان تو رفت****هرگزش گوش نشنود پندی

خاصه ما را که در ازل بوده ست****با تو آمیزشی و پیوندی

به دلت کز دلت به درنکنم****سختتر زین مخواه سوگندی

یک دم آخر حجاب یک سو نه****تا برآساید آرزومندی

همچنان پیر نیست مادر دهر****که بیاورد چون تو فرزندی

ریش فرهاد بهترک می بود****گر نه شیرین نمک پراکندی

کاشکی خاک بودمی در راه****تا مگر سایه بر من افکندی

چه کند بنده ای که از دل و جان****نکند خدمت خداوندی

سعدیا دور نیک نامی رفت****نوبت عاشقیست یک چندی

غزل 539: نگارا وقت آن آمد که دل با مهر پیوندی
نگارا وقت آن آمد که دل با مهر پیوندی****که ما را بیش از این طاقت نماندست آرزومندی

غریب از خوی مطبوعت که روی از بندگان پوشی****بدیع از طبع موزونت که در بر دوستان بندی

تو خرسند و شکیبایی چنینت در خیال آید****که ما را همچنین باشد شکیبایی و خرسندی

نگفتی بی وفا یارا که از ما نگسلی هرگز****مگر در دل چنین بودت که خود با ما نپیوندی

زهی آسایش و رحمت نظر را کش تو منظوری****زهی بخشایش و دولت پدر را کش تو فرزندی

شکار آن گه توان کشتن که محکم در کمند آید****چو بیخ مهر بنشاندم درخت وصل برکندی

نمودی چند بار از خود که حافظ عهد و پیمانم****کنونت بازدانستم که ناقض عهد و سوگندی

مرا زین پیش در خلوت فراغت بود و جمعیت****تو در جمع آمدی ناگاه و مجموعان پراکندی

گرت جان در قدم ریزم هنوزت عذر می خواهم****که از من خدمتی ناید چنان لایق که بپسندی

ترش بنشین و تیزی کن که ما را تلخ ننماید****چه می گویی چنین شیرین که شوری در من افکندی

شکایت گفتن سعدی مگر با دست نزدیکت****که او چون رعد می نالد تو همچنان برق می خندی

غزل 540: خلاف شرط محبت چه مصلحت دیدی
خلاف شرط محبت چه مصلحت دیدی****که برگذشتی و از دوستان نپرسیدی

گرفتمت که نیامد ز روی خلق آزرم****که بی گنه بکشی از خدا نترسیدی

بپوش روی نگارین و موی مشکین را****که حسن طلعت خورشید را بپوشیدی

هزار بی دل مشتاق را به حسرت آن****که لب به لب برسد جان به لب رسانیدی

محل و قیمت خویش آن زمان بدانستم****که برگذشتی و ما را به هیچ نخریدی

هزار بار بگفتیم و هیچ درنگرفت****که گرد عشق مگرد ای فقیر و گردیدی

تو را ملامت رندان و عاشقان سعدی****دگر حلال نباشد که خود بلغزیدی

به تیغ می زد

و می رفت و باز می نگریست****که ترک عشق نگفتی سزای خود دیدی

غزل 541: مگر دگر سخن دشمنان نیوشیدی
مگر دگر سخن دشمنان نیوشیدی****که روی چون قمر از دوستان بپوشیدی

من از جفای زمان بلبلا نخفتم دوش****تو را چه بود که تا صبح می خروشیدی

قضا به ناله مظلوم و لابه محروم****دگر نمی شود ای نفس بس که کوشیدی

کنون حلاوت پیوند را بدانی قدر****که شربت غم هجران تلخ نوشیدی

به مقتضای زمان اقتصار کن سعدی****که آن چه غایت جهد تو بود کوشیدی

غزل 542: آخر نگاهی بازکن وقتی که بر ما بگذری
آخر نگاهی بازکن وقتی که بر ما بگذری****یا کبر منعت می کند کز دوستان یاد آوری

هرگز نبود اندر ختن بر صورتی چندین فتن****هرگز نباشد در چمن سروی بدین خوش منظری

صورتگر دیبای چین گو صورت رویش ببین****یا صورتی برکش چنین یا توبه کن صورتگری

ز ابروی زنگارین کمان گر پرده برداری عیان****تا قوس باشد در جهان دیگر نبیند مشتری

بالای سرو بوستان رویی ندارد دلستان****خورشید با رویی چنان مویی ندارد عنبری

تا نقش می بندد فلک کس را نبودست این نمک****ماهی ندانم یا ملک فرزند آدم یا پری

تا دل به مهرت داده ام در بحر فکر افتاده ام****چون در نماز استاده ام گویی به محراب اندری

دیگر نمی دانم طریق از دست رفتم چون غریق****آنک دهانت چون عقیق از بس که خونم می خوری

گر رفته باشم زین جهان بازآیدم رفته روان****گر همچنین دامن کشان بالای خاکم بگذری

از نعلش آتش می جهد نعلم در آتش می نهد****گر دیگری جان می دهد سعدی تو جان می پروری

هر کس که دعوی می کند کو با تو انسی می کند****در عهد موسی می کند آواز گاو سامری

غزل 543: ای برق اگر به گوشه آن بام بگذری
ای برق اگر به گوشه آن بام بگذری****آن جا که باد زهره ندارد خبر بری

ای مرغ اگر پری به سر کوی آن صنم****پیغام دوستان برسانی بدان پری

آن مشتری خصال گر از ما حکایتی****پرسد جواب ده که به جانند مشتری

گو تشنگان بادیه را جان به لب رسید****تو خفته در کجاوه به خواب خوش اندری

ای ماه روی حاضر غایب که پیش دل****یک روز نگذرد که تو صد بار نگذری

دانی چه می رود به سر ما ز دست تو****تا خود به پای خویش بیایی و بنگری

بازآی کز صبوری و دوری بسوختیم****ای غایب از نظر که به معنی برابری

یا دل به ما دهی چو دل ما

به دست توست****یا مهر خویشتن ز دل ما به دربری

تا خود برون پرده حکایت کجا رسد****چون از درون پرده چنین پرده می دری

سعدی تو کیستی که دم دوستی زنی****دعوی بندگی کن و اقرار چاکری

غزل 544: ای که بر دوستان همی گذری
ای که بر دوستان همی گذری****تا به هر غمزه ای دلی ببری

دردمندی تمام خواهی کشت****یا به رحمت به کشته می نگری

ما خود از کوی عشقبازانیم****نه تماشاکنان رهگذری

هیچم اندر نظر نمی آید****تا تو خورشیدروی در نظری

گفته بودم که دل به کس ندهم****حذر از عاشقی و بی خبری

حلقه ای گرد خویشتن بکشم****تا نیاید درون حلقه پری

وین پری پیکران حلقه به گوش****شاهدی می کنند و جلوه گری

صبر بلبل شنیده ای هرگز****چون بخندد شکوفه سحری

پرده داری بر آستانه عشق****می کند عقل و گریه پرده دری

چو خوری دانی ای پسر غم عشق****تا غم هیچ در جهان نخوری

رایگانست یک نفس با دوست****گر به دنیا و آخرت بخری

قلمست این به دست سعدی در****یا هزار آستین در دری

این نبات از کدام شهر آرند****تو قلم نیستی که نیشکری

غزل 545: بخت آیینه ندارم که در او می نگری
بخت آیینه ندارم که در او می نگری****خاک بازار نیرزم که بر او می گذری

من چنان عاشق رویت که ز خود بی خبرم****تو چنان فتنه خویشی که ز ما بی خبری

به چه ماننده کنم در همه آفاق تو را****کان چه در وهم من آید تو از آن خوبتری

برقع از پیش چنین روی نشاید برداشت****که به هر گوشه چشمی دل خلقی ببری

دیده ای را که به دیدار تو دل می نرود****هیچ علت نتوان گفت بجز بی بصری

گفتم از دست غمت سر به جهان دربنهم****نتوانم که به هر جا بروم در نظری

به فلک می رود آه سحر از سینه ما****تو همی برنکنی دیده ز خواب سحری

خفتگان را خبر از محنت بیداران نیست****تا غمت پیش نیاید غم مردم نخوری

هر چه در وصف تو گویند به نیکویی هست****عیبت آنست که هر روز به طبعی دگری

گر تو از پرده برون آیی و رخ بنمایی****پرده بر کار همه پرده نشینان بدری

عذر سعدی ننهد هر که تو را نشناسد****حال

دیوانه نداند که ندیدست پری

غزل 546: جور بر من می پسندد دلبری
جور بر من می پسندد دلبری****زور با من می کند زورآوری

بار خصمی می کشم کز جور او****می نشاید رفت پیش داوری

عقل بیچارست در زندان عشق****چون مسلمانی به دست کافری

بارها گفتم بگریم پیش خلق****تا مگر بر من ببخشد خاطری

بازگویم پادشاهی را چه غم****گر به خیلش دربمیرد چاکری

ای که صبر از من طمع داری و هوش****بار سنگین می نهی بر لاغری

زان چه در پای عزیزان افکنند****ما سری داریم اگر داری سری

چشم عادت کرده با دیدار دوست****حیف باشد بعد از او بر دیگری

در سراپای تو حیران مانده ام****در نمی باید به حسنت زیوری

این سخن سعدی تواند گفت و بس****هر گدایی را نباشد جوهری

غزل 547: خانه صاحب نظران می بری
خانه صاحب نظران می بری****پرده پرهیزکنان می دری

گر تو پری چهره نپوشی نقاب****توبه صوفی به زیان آوری

این چه وجودست نمی دانمت****آدمیی یا ملکی یا پری

گر همه سرمایه زیان می کند****سود بود دیدن آن مشتری

نسخه این روی به نقاش بر****تا بکند توبه ز صورتگری

با تترت حاجت شمشیر نیست****حمله همی آری و دل می بری

گر تو در آیینه تأمل کنی****صورت خود باز به ما ننگری

خسرو اگر عهد تو دریافتی****دل به تو دادی که تو شیرینتری

گر دری از خلق ببندم به روی****بر تو نبندم که به خاطر دری

سعدی اگر کشته شود در فراق****زنده شود چون به سرش بگذری

غزل 548: دانی چه گفت مرا آن بلبل سحری
دانی چه گفت مرا آن بلبل سحری****تو خود چه آدمیی کز عشق بی خبری

اشتر به شعر عرب در حالتست و طرب****گر ذوق نیست تو را کژطبع جانوری

من هرگز از تو نظر با خویشتن نکنم****بیننده تن ندهد هرگز به بی بصری

از بس که در نظرم خوب آمدی صنما****هر جا که می نگرم گویی که در نظری

دیگر نگه نکنم بالای سرو چمن****دیگر صفت نکنم رفتار کبک دری

کبک این چنین نرود سرو این چنین نچمد****طاووس را نرسد پیش تو جلوه گری

هر گه که می گذری من در تو می نگرم****کز حسن قامت خود با کس نمی نگری

از بس که فتنه شوم بر رفتنت نه عجب****بر خویشتن تو ز ما صد بار فتنه تری

باری به حکم کرم بر حال ما بنگر****کافتد که بار دگر بر خاک ما گذری

سعدی به جور و جفا مهر از تو برنکند****من خاک پای توام ور خون من بخوری

غزل 549: دانمت آستین چرا پیش جمال می بری
دانمت آستین چرا پیش جمال می بری****رسم بود کز آدمی روی نهان کند پری

معتقدان و دوستان از چپ و راست منتظر****کبر رها نمی کند کز پس و پیش بنگری

آمدمت که بنگرم باز نظر به خود کنم****سیر نمی شود نظر بس که لطیف منظری

غایت کام و دولتست آن که به خدمتت رسید****بنده میان بندگان بسته میان به چاکری

روی به خاک می نهم گر تو هلاک می کنی****دست به بند می دهم گر تو اسیر می بری

هر چه کنی تو برحقی حاکم و دست مطلقی****پیش که داوری برند از تو که خصم و داوری

بنده اگر به سر رود در طلبت کجا رسد****گر نرسد عنایتی در حق بنده آن سری

گفتم اگر نبینمت مهر فرامشم شود****می روی و مقابلی غایب و در تصوری

جان بدهند و در زمان زنده شوند عاشقان****گر بکشی و بعد از

آن بر سر کشته بگذری

سعدی اگر هلاک شد عمر تو باد و دوستان****ملک یمین خویش را گر بکشی چه غم خوری

غزل 550: دیدم امروز بر زمین قمری
دیدم امروز بر زمین قمری****همچو سروی روان به رهگذری

گوییا بر من از بهشت خدای****باز کردند بامداد دری

من ندیدم به راستی همه عمر****گر تو دیدی به سر بر قمری

یا شنیدی که در وجود آمد****آفتابی ز مادر و پدری

گفتم از وی نظر بپوشانم****تا نیفتم به دیده در خطری

چاره صبرست و احتمال فراق****چون کفایت نمی کند نظری

می خرامید و زیر لب می گفت****عاقل از فتنه می کند حذری

سعدیا پیش تیر غمزه ما****به ز تقوا ببایدت سپری

غزل 551: رفتی و همچنان به خیال من اندری
رفتی و همچنان به خیال من اندری****گویی که در برابر چشمم مصوری

فکرم به منتهای جمالت نمی رسد****کز هر چه در خیال من آمد نکوتری

مه بر زمین نرفت و پری دیده برنداشت****تا ظن برم که روی تو ماست یا پری

تو خود فرشته ای نه از این گل سرشته ای****گر خلق از آب و خاک تو از مشک و عنبری

ما را شکایتی ز تو گر هست هم به توست****کز تو به دیگران نتوان برد داوری

با دوست کنج فقر بهشتست و بوستان****بی دوست خاک بر سر جاه و توانگری

تا دوست در کنار نباشد به کام دل****از هیچ نعمتی نتوانی که برخوری

گر چشم در سرت کنم از گریه باک نیست****زیرا که تو عزیزتر از چشم در سری

چندان که جهد بود دویدیم در طلب****کوشش چه سود چون نکند بخت یاوری

سعدی به وصل دوست چو دستت نمی رسد****باری به یاد دوست زمانی به سر بری

غزل 552: روی گشاده ای صنم طاقت خلق می بری
روی گشاده ای صنم طاقت خلق می بری****چون پس پرده می روی پرده صبر می دری

حور بهشت خوانمت ماه تمام گویمت****کآدمیی ندیده ام چون تو پری به دلبری

آینه را تو داده ای پرتو روی خویشتن****ور نه چه زهره داشتی در نظرت برابری

نسخه چشم و ابرویت پیش نگارگر برم****گویمش این چنین بکن صورت قوس و مشتری

چون تو درخت دل نشان تازه بهار و گلفشان****حیف بود که سایه ای بر سر ما نگستری

دیده به روی هر کسی برنکنم ز مهر تو****در ز عوام بسته به چون تو به خانه اندری

من نه مخیرم که چشم از تو به خویشتن کنم****گر تو نظر به ما کنی ور نکنی مخیری

پند حکیم بیش از این در من اثر نمی کند****کیست که برکند یکی زمزمه قلندری

عشق و دوام عافیت مختلفند سعدیا****هر که سفر نمی کند

دل ندهد به لشکری

غزل 553: سرو بستانی تو یا مه یا پری
سرو بستانی تو یا مه یا پری****یا ملک یا دفتر صورتگری

رفتنی داری و سحری می کنی****کاندر آن عاجز بماند سامری

هر که یک بارش گذشتی در نظر****در دلش صد بار دیگر بگذری

می روی و اندر پیت دل می رود****باز می آیی و جان می پروری

گر تو شاهد با میان آیی چو شمع****مبلغی پروانه ها گرد آوری

چند خواهی روی پنهان داشتن****پرده می پوشی و بر ما می دری

روزی آخر در میان مردم آی****تا ببیند هر که می بیند پری

آفتاب از منظر افتد در رواق****چون تو را بیند بدین خوش منظری

جان و خاطر با تو دارم روز و شب****نقش بر دل نام بر انگشتری

سعدی از گرمی بخواهد سوختن****بس که تو شیرینی از حد می بری

غزل 554: کس درنیامدست بدین خوبی از دری
کس درنیامدست بدین خوبی از دری****دیگر نیاورد چو تو فرزند مادری

خورشید اگر تو روی نپوشی فرورود****گوید دو آفتاب نباشد به کشوری

اول منم که در همه عالم نیامده ست****زیباتر از تو در نظرم هیچ منظری

هرگز نبرده ام به خرابات عشق راه****امروزم آرزوی تو درداد ساغری

یا خود به حسن روی تو کس نیست در جهان****یا هست و نیستم ز تو پروای دیگری

بر سرو قامتت گل و بادام روی و چشم****نشنیده ام که سرو چنین آورد بری

رویی که روز روشن اگر برکشد نقاب****پرتو دهد چنان که شب تیره اختری

همراه من مباش که غیرت برند خلق****در دست مفلسی چو ببینند گوهری

من کم نمی کنم سر مویی ز مهر دوست****ور می زند به هر بن موییم نشتری

روزی مگر به دیده سعدی قدم نهی****تا در رهت به هر قدمت می نهد سری

غزل 555: گر برود به هر قدم در ره دیدنت سری
گر برود به هر قدم در ره دیدنت سری****من نه حریف رفتنم از در تو به هر دری

تا نکند وفای تو در دل من تغیری****چشم نمی کنم به خود تا چه رسد به دیگری

خود نبود و گر بود تا به قیامت آزری****بت نکند به نیکوی چون تو بدیع پیکری

سرو روان ندیده ام جز تو به هیچ کشوری****هم نشنیده ام که زاد از پدری و مادری

گر به کنار آسمان چون تو برآید اختری****روی بپوشد آفتاب از نظرش به معجری

حاجت گوش و گردنت نیست به زر و زیوری****یا به خضاب و سرمه ای یا به عبیر و عنبری

تاب وغا نیاورد قوت هیچ صفدری****گر تو بدین مشاهدت حمله بری به لشکری

بسته ام از جهانیان بر دل تنگ من دری****تا نکنم به هیچ کس گوشه چشم خاطری

گر چه تو بهتری و من از همه خلق کمتری****شاید اگر نظر کند محتشمی به چاکری

باک مدار سعدیا

گر به فدا رود سری****هر که به معظمی رسد ترک دهد محقری

غزل 556: گر کنم در سر وفات سری
گر کنم در سر وفات سری****سهل باشد زیان مختصری

ای که قصد هلاک من داری****صبر کن تا ببینمت نظری

نه حرامست در رخ تو نظر****که حرامست چشم بر دگری

دوست دارم که خاک پات شوم****تا مگر بر سرم کنی گذری

متحیر نه در جمال توام****عقل دارم به قدر خود قدری

حیرتم در صفات بی چونست****کاین کمال آفرید در بشری

ببری هوش و طاقت زن و مرد****گر تردد کنی به بام و دری

حق به دست رقیب ناهموار****پیش خصم ایستاده چون سپری

زان که آیینه ای بدین خوبی****حیف باشد به دست بی بصری

آه سعدی اثر کند در کوه****نکند در تو سنگ دل اثری

سنگ را سخت گفتمی همه عمر****تا بدیدم ز سنگ سختتری

غزل 557: هرگز این صورت کند صورتگری
هرگز این صورت کند صورتگری****یا چنین شاهد بود در کشوری

سرورفتاری صنوبرقامتی****ماه رخساری ملایک منظری

می رود وز خویشتن بینی که هست****در نمی آید به چشمش دیگری

صد هزارش دست خاطر در رکاب****پادشاهی می رود با لشکری

عارضش باغی دهانش غنچه ای****بل بهشتی در میانش کوثری

ماه رویا مهربانی پیشه کن****خوبرویی را بباید زیوری

بی تو در هر گوشه پایی در گلست****وز تو در هر خانه دستی بر سری

چون همایم سایه ای بر سر فکن****تا در اقبالت شوم نیک اختری

در خداوندی چه نقصان آیدش****گر خداوندی بپرسد چاکری

مصلحت بودی شکایت گفتنم****گر به غیر از خصم بودی داوری

سعدیا داروی تلخ از دست دوست****به که شیرینی ز دست دیگری

خاکی از مردم بماند در جهان****وز وجود عاشقان خاکستری

غزل 558: هر نوبتم که در نظر ای ماه بگذری
هر نوبتم که در نظر ای ماه بگذری****بار دوم ز بار نخستین نکوتری

انصاف می دهم که لطیفان و دلبران****بسیار دیده ام نه بدین لطف و دلبری

زنار بود هر چه همه عمر داشتم****الا کمر که پیش تو بستم به چاکری

از شرم چون تو آدمیان در میان خلق****انصاف می دهد که نهان می شود پری

شمشیر اختیار تو را سر نهاده ام****دانم که گر تنم بکشی جان بپروری

جز صورتت در آینه کس را نمی رسد****با صورت بدیع تو کردن برابری

ای مدعی گر آن چه مرا شد تو را شود****بر حال من ببخشی و حالت بیاوری

صید اوفتاد و پای مسافر به گل بماند****هیچ افتدت که بر سر افتاده بگذری

صبری که بود مایه سعدی دگر نماند****سختی مکن که کیسه بپرداخت مشتری

غزل 559: چونست حال بستان ای باد نوبهاری
چون است حال بستان ای باد نوبهاری****کز بلبلان برآمد فریاد بی قراری

ای گنج نوشدارو با خستگان نگه کن****مرهم به دست و ما را مجروح می گذاری

یا خلوتی برآور یا برقعی فروهل****ور نه به شکل شیرین شور از جهان برآری

هر ساعت از لطیفی رویت عرق برآرد****چون بر شکوفه آید باران نوبهاری

عود است زیر دامن یا گل در آستینت****یا مشک در گریبان بنمای تا چه داری

گل نسبتی ندارد با روی دلفریبت****تو در میان گل ها چون گل میان خاری

وقتی کمند زلفت دیگر کمان ابرو****این می کشد به زورم وان می کشد به زاری

ور قید می گشایی وحشی نمی گریزد****دربند خوبرویان خوشتر که رستگاری

زاول وفا نمودی چندان که دل ربودی****چون مهر سخت کردم سست آمدی به یاری

عمری دگر بباید بعد از فراق ما را****کاین عمر طی نمودیم اندر امیدواری

ترسم نماز صوفی با صحبت خیالت****باطل بود که صورت بر قبله می نگاری

هر درد را که بینی درمان و چاره ای هست****درمان درد سعدی با دوست سازگاری

غزل 560: خبر از عیش ندارد که ندارد یاری
خبر از عیش ندارد که ندارد یاری****دل نخوانند که صیدش نکند دلداری

جان به دیدار تو یک روز فدا خواهم کرد****تا دگر برنکنم دیده به هر دیداری

یعلم الله که من از دست غمت جان نبرم****تو به از من بتر از من بکشی بسیاری

غم عشق آمد و غم های دگر پاک ببرد****سوزنی باید کز پای برآرد خاری

می حرامست ولیکن تو بدین نرگس مست****نگذاری که ز پیشت برود هشیاری

می روی خرم و خندان و نگه می نکنی****که نگه می کند از هر طرفت غمخواری

خبرت هست که خلقی ز غمت بی خبرند****حال افتاده نداند که نیفتد باری

سرو آزاد به بالای تو می ماند راست****لیکنش با تو میسر نشود رفتاری

می نماید که سر عربده دارد چشمت****مست خوابش نبرد تا نکند آزاری

سعدیا دوست نبینی و

به وصلش نرسی****مگر آن وقت که خود را ننهی مقداری

غزل 561: خوش بود یاری و یاری بر کنار سبزه زاری
خوش بود یاری و یاری بر کنار سبزه زاری****مهربانان روی بر هم وز حسودان برکناری

هر که را با دلستانی عیش می افتد زمانی****گو غنیمت دان که دیگر دیر دیر افتد شکاری

راحت جانست رفتن با دلارامی به صحرا****عین درمانست گفتن درد دل با غمگساری

هر که منظوری ندارد عمر ضایع می گذارد****اختیار اینست دریاب ای که داری اختیاری

عیش در عالم نبودی گر نبودی روی زیبا****گر نه گل بودی نخواندی بلبلی بر شاخساری

بار بی اندازه دارم بر دل از سودای جانان****آخر ای بی رحم باری از دلی برگیر باری

دانی از بهر چه معنی خاک پایت می نباشم****تا تو را ننشیند از من بر دل نازک غباری

ور تو را با خاکساری سر به صحبت درنیاید****بر سر راهت بیفتم تا کنی بر من گذاری

زندگانی صرف کردن در طلب حیفی نباشد****گر دری خواهد گشودن سهل باشد انتظاری

دوستان معذور دارند از جوانمردی و رحمت****گر بنالد دردمندی یا بگرید بی قراری

رفتنش دل می رباید گفتنش جان می فزاید****با چنین حسن و لطافت چون کند پرهیزگاری

عمر سعدی گر سر آید در حدیث عشق شاید****کو نخواهد ماند بی شک وین بماند یادگاری

غزل 562: دو چشم مست تو برداشت رسم هشیاری
دو چشم مست تو برداشت رسم هشیاری****و گر نه فتنه ندیدی به خواب بیداری

زمانه با تو چه دعوی کند به بدمهری****سپهر با تو چه پهلو زند به غداری

معلمت همه شوخی و دلبری آموخت****به دوستیت وصیت نکرد و دلداری

چو گل لطیف ولیکن حریف او باشی****چو زر عزیز ولیکن به دست اغیاری

به صید کردن دل ها چه شوخ و شیرینی****به خیره کشتن تن ها چه جلد و عیاری

دلم ربودی و جان می دهم به طیبت نفس****که هست راحت درویش در سبکباری

گر افتدت گذری بر وجود کشته عشق****سخن بگوی که در جسم مرده جان آری

گرت

ارادت باشد به شورش دل خلق****بشور زلف که در هر خمی دلی داری

چو بت به کعبه نگونسار بر زمین افتد****به پیش قبله رویت بتان فرخاری

دهان پرشکرت را مثل به نقطه زنند****که روی چون قمرت شمسه ایست پرگاری

به گرد نقطه سرخت عذار سبز چنان****که نیم دایره ای برکشند زنگاری

هزار نامه پیاپی نویسمت که جواب****اگر چه تلخ دهی در سخن شکرباری

ز خلق گوی لطافت تو برده ای امروز****به خوبرویی و سعدی به خوب گفتاری

غزل 563: عمری به بوی یاری کردیم انتظاری
عمری به بوی یاری کردیم انتظاری****زان انتظار ما را نگشود هیچ کاری

از دولت وصالش حاصل نشد مرادی****وز محنت فراقش بر دل بماند باری

هر دم غم فراقش بر دل نهاد باری****هر لحظه دست هجرش در دل شکست خاری

ای زلف تو کمندی ابروی تو کمانی****وی قامت تو سروی وی روی تو بهاری

دانم که فارغی تو از حال و درد سعدی****کو را در انتظارت خون شد دو دیده باری

دریاب عاشقان را کافزون کند صفا را****بشنو تو این سخن را کاین یادگار داری

غزل 564: مرا دلیست گرفتار عشق دلداری
مرا دلیست گرفتار عشق دلداری****سمن بری صنمی گلرخی جفاکاری

ستمگری شغبی فتنه ای دل آشوبی****هنروری عجبی طرفه ای جگرخواری

بنفشه زلفی نسرین بری سمن بویی****که ماه را بر حسنش نماند بازاری

همای فری طاووس حسن و طوطی نطق****به گاه جلوه گری چون تذرورفتاری

دلم به غمزه جادو ربود دوری کرد****کنون بماندم بی او چو نقش دیواری

ز وصل او چو کناری طمع نمی دارم****کناره کردم و راضی شدم به دیداری

ز هر چه هست گزیرست و ناگزیر از دوست****چه چاره سازد در دام دل گرفتاری

در اشتیاق جمالش چنان همی نالم****چو بلبلی که بماند میان گلزاری

حدیث سعدی در عشق او چو بیهده ست****نزد دمی چو ندارد زبان گفتاری

غزل 565: من از تو روی نپیچم گرم بیازاری
من از تو روی نپیچم گرم بیازاری****که خوش بود ز عزیزان تحمل خواری

به هر سلاح که خون مرا بخواهی ریخت****حلال کردمت الا به تیغ بیزاری

تو در دل من از آن خوشتری و شیرینتر****که من ترش بنشینم ز تلخ گفتاری

اگر دعات ارادت بود و گر دشنام****بگوی از آن لب شیرین که شهد می باری

اگر به صید روی وحشی از تو نگریزد****که در کمند تو راحت بود گرفتاری

به انتظار عیادت که دوست می آید****خوشست بر دل رنجور عشق بیماری

گرم تو زهر دهی چون عسل بیاشامم****به شرط آن که به دست رقیب نسپاری

تو می روی و مرا چشم و دل به جانب توست****ولی چه سود که جانب نگه نمی داری

گرت چو من غم عشقی زمانه پیش آرد****دگر غم همه عالم به هیچ نشماری

درازنای شب از چشم دردمندان پرس****که هر چه پیش تو سهلست سهل پنداری

حکایت من و مجنون به یک دگر ماند****نیافتیم و بمردیم در طلبکاری

بنال سعدی اگر چاره وصالت نیست****که نیست چاره بیچارگان بجز زاری

غزل 566: نه تو گفتی که به جای آرم و گفتم که نیاری
نه تو گفتی که به جای آرم و گفتم که نیاری****عهد و پیمان و وفاداری و دلبندی و یاری

زخم شمشیر اجل به که سر نیش فراقت****کشتن اولیتر از آن کم به جراحت بگذاری

تن آسوده چه داند که دل خسته چه باشد****من گرفتار کمندم تو چه دانی که سواری

کس چنین روی ندارد تو مگر حور بهشتی****وز کس این بوی نیاید مگر آهوی تتاری

عرقت بر ورق روی نگارین به چه ماند****همچو بر خرمن گل قطره باران بهاری

طوطیان دیدم و خوشتر ز حدیثت نشنیدم****شکرست آن نه دهان و لب و دندان که تو داری

ای خردمند که گفتی نکنم چشم به خوبان****به چه کار آیدت آن دل که به جانان

نسپاری

آرزو می کندم با تو شبی بودن و روزی****یا شبی روز کنی چون من و روزی به شب آری

هم اگر عمر بود دامن کامی به کف آید****که گل از خار همی آید و صبح از شب تاری

سعدی آن طبع ندارد که ز خوی تو برنجد****خوش بود هر چه تو گویی و شکر هر چه تو باری

غزل 567: اگر به تحفه جانان هزار جان آری
اگر به تحفه جانان هزار جان آری****محقرست نشاید که بر زبان آری

حدیث جان بر جانان همین مثل باشد****که زر به کان بری و گل به بوستان آری

هنوز در دلت ای آفتاب رخ نگذشت****که سایه ای به سر یار مهربان آری

تو را چه غم که مرا در غمت نگیرد خواب****تو پادشاه کجا یاد پاسبان آری

ز حسن روی تو بر دین خلق می ترسم****که بدعتی که نبودست در جهان آری

کس از کناری در روی تو نگه نکند****که عاقبت نه به شوخیش در میان آری

ز چشم مست تو واجب کند که هشیاران****حذر کنند ولی تاختن نهان آری

جواب تلخ چه داری بگوی و باک مدار****که شهد محض بود چون تو بر دهان آری

و گر به خنده درآیی چه جای مرهم ریش****که ممکنست که در جسم مرده جان آری

یکی لطیفه ز من بشنو ای که در آفاق****سفر کنی و لطایف ز بحر و کان آری

گرت بدایع سعدی نباشد اندر بار****به پیش اهل و قرابت چه ارمغان آری

غزل 568: کس از این نمک ندارد که تو ای غلام داری
کس از این نمک ندارد که تو ای غلام داری****دل ریش عاشقان را نمکی تمام داری

نه من اوفتاده تنها به کمند آرزویت****همه کس سر تو دارد تو سر کدام داری

ملکا مها نگارا صنما بتا بهارا****متحیرم ندانم که تو خود چه نام داری

نظری به لشکری کن که هزار خون بریزی****به خلاف تیغ هندی که تو در نیام داری

صفت رخام دارد تن نرم نازنینت****دل سخت نیز با او نه کم از رخام داری

همه دیده ها به سویت نگران حسن رویت****منت آن کمینه مرغم که اسیر دام داری

چه مخالفت بدیدی که مخالطت بریدی****مگر آن که ما گداییم و تو احتشام داری

بجز این گنه ندانم که محب و مهربانم****به چه

جرم دیگر از من سر انتقام داری

گله از تو حاش لله نکنند و خود نباشد****مگر از وفای عهدی که نه بردوام داری

نظر از تو برنگیرم همه عمر تا بمیرم****که تو در دلم نشستی و سر مقام داری

سخن لطیف سعدی نه سخن که قند مصری****خجلست از این حلاوت که تو در کلام داری

غزل 569: حدیث یا شکرست آن که در دهان داری
حدیث یا شکرست آن که در دهان داری****دوم به لطف نگویم که در جهان داری

گناه عاشق بیچاره نیست در پی تو****گناه توست که رخسار دلستان داری

جمال عارض خورشید و حسن قامت سرو****تو را رسد که چو دعوی کنی بیان داری

ندانم ای کمر این سلطنت چه لایق توست****که با چنین صنمی دست در میان داری

بسیست تا دل گم کرده باز می جستم****در ابروان تو بشناختم که آن داری

تو را که زلف و بناگوش و خد و قد اینست****مرو به باغ که در خانه بوستان داری

بدین صفت که تویی دل چه جای خدمت توست****فراتر آی که ره در میان جان داری

گر این روش که تو طاووس می کنی رفتار****نه برج من که همه عالم آشیان داری

قدم ز خانه چو بیرون نهی به عزت نه****که خون دیده سعدی بر آستان داری

غزل 570: هرگز نبود سرو به بالا که تو داری
هرگز نبود سرو به بالا که تو داری****یا مه به صفای رخ زیبا که تو داری

گر شمع نباشد شب دلسوختگان را****روشن کند این غره غرا که تو داری

حوران بهشتی که دل خلق ستادند****هرگز نستانند دل ما که تو داری

بسیار بود سرو روان و گل خندان****لیکن نه بدین صورت و بالا که تو داری

پیداست که سرپنجه ما را چه بود زور****با ساعد سیمین توانا که تو داری

سحر سخنم در همه آفاق ببردند****لیکن چه زند با ید بیضا که تو داری

امثال تو از صحبت ما ننگ ندارند****جای مگسست این همه حلوا که تو داری

این روی به صحرا کند آن میل به بستان****من روی ندارم مگر آن جا که تو داری

سعدی تو نیارامی و کوته نکنی دست****تا سر نرود در سر سودا که تو داری

تا میل نباشد به وصال از طرف دوست****سودی

نکند حرص و تمنا که تو داری

غزل 571: تو اگر به حسن دعوی بکنی گواه داری
تو اگر به حسن دعوی بکنی گواه داری****که جمال سرو بستان و کمال ماه داری

در کس نمی گشایم که به خاطرم درآید****تو به اندرون جان آی که جایگاه داری

ملکی مهی ندانم به چه کنیتت بخوانم****به کدام جنس گویم که تو اشتباه داری

بر کس نمی توانم به شکایت از تو رفتن****که قبول و قوتت هست و جمال و جاه داری

گل بوستان رویت چو شقایقست لیکن****چه کنم به سرخ رویی که دلی سیاه داری

چه خطای بنده دیدی که خلاف عهد کردی****مگر آن که ما ضعیفیم و تو دستگاه داری

نه کمال حسن باشد ترشی و روی شیرین****همه بد مکن که مردم همه نیکخواه داری

تو جفا کنی و صولت دگران دعای دولت****چه کنند از این لطافت که تو پادشاه داری

به یکی لطیفه گفتی ببرم هزار دل را****نه چنان لطیف باشد که دلی نگاه داری

به خدای اگر چو سعدی برود دلت به راهی****همه شب چنو نخسبی و نظر به راه داری

غزل 572: این چه رفتارست کارامیدن از من می بری
این چه رفتارست کارامیدن از من می بری****هوشم از دل می ربایی عقلم از تن می بری

باغ و لالستان چه باشد آستینی برفشان****باغبان را گو بیا گر گل به دامن می بری

روز و شب می باشد آن ساعت که همچون آفتاب****می نمایی روی و دیگر باز روزن می بری

مویت از پس تا کمرگه خوشه ای بر خرمنست****زینهار آن خوشه پنهان کن که خرمن می بری

دل به عیاری ببردی ناگهان از دست من****دزد شب گردد تو فارغ روز روشن می بری

گر تو برگردیدی از من بی گناه و بی سبب****تا مگر من نیز برگردم غلط ظن می بری

چون نیاید دود از آن خرمن که آتش می زنی****یا ببندد خون از این موضع که سوزن می بری

این طریق دشمنی باشد نه راه دوستی****کبروی دوستان در پیش دشمن

می بری

عیب مسکینی مکن افتان و خیزان در پیت****کان نمی آید تو زنجیرش به گردن می بری

سعدیا گفتار شیرین پیش آن کام و دهان****در به دریا می فرستی زر به معدن می بری

غزل 573: تو در کمند نیفتاده ای و معذوری
تو در کمند نیفتاده ای و معذوری****از آن به قوت بازوی خویش مغروری

گر آن که خرمن من سوخت با تو پردازد****میسرت نشود عاشقی و مستوری

بهشت روی من آن لعبت پری رخسار****که در بهشت نباشد به لطف او حوری

به گریه گفتمش ای سروقد سیم اندام****اگر چه سرو نباشد به رو گل سوری

درشتخویی و بدعهدی از تو نپسندند****که خوب منظری و دلفریب منظوری

تو در میان خلایق به چشم اهل نظر****چنان که در شب تاریک پاره نوری

اگر به حسن تو باشد طبیب در آفاق****کس از خدای نخواهد شفای رنجوری

ز کبر و ناز چنان می کنی به مردم چشم****که بی شراب گمان می برد که مخموری

من از تو دست نخواهم به بی وفایی داشت****تو هر گناه که خواهی بکن که مغفوری

ز چند گونه سخن رفت و در میان آمد****حدیث عاشقی و مفلسی و مهجوری

به خنده گفت که سعدی سخن دراز مکن****میان تهی و فراوان سخن چو طنبوری

چو سایه هیچ کست آدمی که هیچش نیست****مرا از این چه که چون آفتاب مشهوری

غزل 574: ما بی تو به دل برنزدیم آب صبوری
ما بی تو به دل برنزدیم آب صبوری****چون سنگ دلان دل بنهادیم به دوری

بعد از تو که در چشم من آید که به چشمم****گویی همه عالم ظلماتست و تو نوری

خلقی به تو مشتاق و جهانی به تو روشن****ما از تو گریزان و تو از خلق نفوری

جز خط دلاویز تو بر طرف بناگوش****سبزه نشنیدم که دمد بر گل سوری

در باغ رو ای سرو خرامان که خلایق****گویند مگر باغ بهشتست و تو حوری

روی تو نه روییست کز او صبر توان کرد****لیکن چه کنم گر نکنم صبر ضروری

سعدی به جفا دست امید از تو ندارد****هم جور تو بهتر که ز روی تو صبوری

غزل 575: هر سلطنت که خواهی می کن که دلپذیری
هر سلطنت که خواهی می کن که دلپذیری****در دست خوبرویان دولت بود اسیری

جان باختن به کویت در آرزوی رویت****دانسته ام ولیکن خون خوار ناگزیری

ملک آن توست و فرمان مملوک را چه درمان****گر بی گنه بسوزی ور بی خطا بگیری

گر من سخن نگویم در وصف روی و مویت****آیینه ات بگوید پنهان که بی نظیری

آن کو ندیده باشد گل در میان بستان****شاید که خیره ماند در ارغوان و خیری

گفتم مگر ز رفتن غایب شوی ز چشمم****آن نیستی که رفتی آنی که در ضمیری

ای باد صبح بستان پیغام وصل جانان****می رو که خوش نسیمی می دم که خوش عبیری

او را نمی توان دید از منتهای خوبی****ما خود نمی نماییم از غایت حقیری

گر یار با جوانان خواهد نشست و رندان****ما نیز توبه کردیم از زاهدی و پیری

سعدی نظر بپوشان یا خرقه در میان نه****رندی روا نباشد در جامه فقیری

غزل 576: اگر گلاله مشکین ز رخ براندازی
اگر گلاله مشکین ز رخ براندازی****کنند در قدمت عاشقان سراندازی

اگر به رقص درآیی تو سرو سیم اندام****نظاره کن که چه مستی کنند و جانبازی

تو با چنین قد و بالا و صورت زیبا****به سرو و لاله و شمشاد و گل نپردازی

کدام باغ چو رخسار تو گلی دارد****کدام سرو کند با قدت سرافرازی

به حسن خال و بناگوش اگر نگاه کنی****نظر تو با قد و بالای خود نیندازی

غلام باد صبایم غلام باد صبا****که با کلاله جعدت همی کند بازی

بگوی مطرب یاران بیار زمزمه ای****بنال بلبل مستان که بس خوش آوازی

که گفته ست که صد دل به غمزه ای ببری****هزار صید به یک تاختن بیندازی

ز لطف لفظ شکربار گفته سعدی****شدم غلام همه شاعران شیرازی

غزل 577: امیدوارم اگر صد رهم بیندازی
امیدوارم اگر صد رهم بیندازی****که بار دیگرم از روی لطف بنوازی

چو روزگار نسازد ستیزه نتوان برد****ضرورتست که با روزگار درسازی

جفای عشق تو بر عقل من همان مثلست****که سرگزیت به کافر همی دهد غازی

دریغ بازوی تقوا که دست رنگینت****به عقل من به سرانگشت می کند بازی

بسی مطالعه کردیم نقش عالم را****ز هر که در نظر آید به حسن ممتازی

هزار چون من اگر محنت و بلا بیند****تو را از آن چه که در نعمتی و در نازی

حدیث عشق تو پیدا نکردمی بر خلق****گر آب دیده نکردی به گریه غمازی

زهی سوار که صد دل به غمزه ای ببری****هزار صید به یک تاختن بیندازی

تو را چو سعدی اگر بنده ای بود چه شود****که در رکاب تو باشد غلام شیرازی

گرش به قهر برانی به لطف بازآید****که زر همان بود ار چند بار بگدازی

چو آب می رود این پارسی به قوت طبع****نه مرکبیست که از وی سبق برد تازی

غزل 578: تو خود به صحبت امثال ما نپردازی
تو خود به صحبت امثال ما نپردازی****نظر به حال پریشان ما نیندازی

وصال ما و شما دیر متفق گردد****که من اسیر نیازم تو صاحب نازی

کجا به صید ملخ همتت فروآید****بدین صفت که تو باز بلندپروازی

به راستی که نه همبازی تو بودم من****تو شوخ دیده مگس بین که می کند بازی

ز دست ترک ختایی کسی جفا چندان****نمی برد که من از دست ترک شیرازی

و گر هلاک منت درخورست باکی نیست****قتیل عشق شهیدست و قاتلش غازی

کدام سنگ دلست آن که عیب ما گوید****گر آفتاب ببینی چو موم بگدازی

میسرت نشود سر عشق پوشیدن****که عاقبت بکند رنگ روی غمازی

چه جرم رفت که با ما سخن نمی گویی****چه دشمنیست که با دوستان نمی سازی

من از فراق تو بیچاره سیل می رانم****مثال ابر بهار و تو خیل می تازی

هنوز با

همه بدعهدیت دعاگویم****که گر به قهر برانی به لطف بنوازی

تو همچو صاحب دیوان مکن که سعدی را****به یک ره از نظر خویشتن بیندازی

غزل 579: تا کی ای آتش سودا به سرم برخیزی
تا کی ای آتش سودا به سرم برخیزی****تا کی ای ناله زار از جگرم برخیزی

تا کی ای چشمه سیماب که در چشم منی****از غم دوست به روی چو زرم برخیزی

یک زمان دیده من ره به سوی خواب برد****ای خیال ار شبی از رهگذرم برخیزی

ای دل از بهر چه خونابه شدی در بر من****زود باشد که تو نیز از نظرم برخیزی

به چه دانش زنی ای مرغ سحر نوبت روز****که نه هر صبح به آه سحرم برخیزی

ای غم از همنفسی تو ملالم بگرفت****هیچت افتد که خدا را ز سرم برخیزی

غزل 580: گر درون سوخته ای با تو برآرد نفسی
گر درون سوخته ای با تو برآرد نفسی****چه تفاوت کند اندر شکرستان مگسی

ای که انصاف دل سوختگان می ندهی****خود چنین روی نبایست نمودن به کسی

روزی اندر قدمت افتم و گر سر برود****به ز من در سر این واقعه رفتند بسی

دامن دوست به دنیا نتوان داد از دست****حیف باشد که دهی دامن گوهر به خسی

تا به امروز مرا در سخن این سوز نبود****که گرفتار نبودم به کمند هوسی

چون سراییدن بلبل که خوش آید بر شاخ****لیکن آن سوز ندارد که بود در قفسی

سعدیا گر ز دل آتش به قلم درنزدی****پس چرا دود به سر می رودش هر نفسی

غزل 581: همی زنم نفس سرد بر امید کسی
همی زنم نفس سرد بر امید کسی****که یاد ناورد از من به سال ها نفسی

به چشم رحم به رویم نظر همی نکند****به دست جور و جفا گوشمال داده بسی

دلم ببرد و به جان زینهار می ندهد****کسی به شهر شما این کند به جای کسی

به هر چه درنگرم نقش روی او بینم****که دیده در همه عالم بدین صفت هوسی

به دست عشق چه شیر سیه چه مورچه ای****به دام هجر چه باز سفید چه مگسی

عجب مدار ز من روی زرد و ناله زار****که کوه کاه شود گر برد جفای خسی

بر آستان وصالت نهاده سر سعدی****بر آستین خیالت نبوده دسترسی

غزل 582: یار گرفته ام بسی چون تو ندیده ام کسی
یار گرفته ام بسی چون تو ندیده ام کسی****شمع چنین نیامدست از در هیچ مجلسی

عادت بخت من نبود آن که تو یادم آوری****نقد چنین کم اوفتد خاصه به دست مفلسی

صحبت از این شریفتر صورت از این لطیفتر****دامن از این نظیفتر وصف تو چون کند کسی

خادمه سرای را گو در حجره بند کن****تا به سر حضور ما ره نبرد موسوسی

روز وصال دوستان دل نرود به بوستان****یا به گلی نگه کند یا به جمال نرگسی

گر بکشی کجا روم تن به قضا نهاده ام****سنگ جفای دوستان درد نمی کند بسی

قصه به هر که می برم فایده ای نمی دهد****مشکل درد عشق را حل نکند مهندسی

این همه خار می خورد سعدی و بار می برد****جای دگر نمی رود هر که گرفت مونسی

غزل 583: ما سپر انداختیم گر تو کمان می کشی
ما سپر انداختیم گر تو کمان می کشی****گو دل ما خوش مباش گر تو بدین دلخوشی

گر بکشی بنده ایم ور بنوازی رواست****ما به تو مستأنسیم تو به چه مستوحشی

گفتی اگر درد عشق پای نداری گریز****چون بتوانم گریخت تا تو کمندم کشی

دیده فرودوختیم تا نه به دوزخ برد****باز نگه می کنم سخت بهشتی وشی

غایت خوبی که هست قبضه و شمشیر و دست****خلق حسد می برند چون تو مرا می کشی

موجب فریاد ما خصم نداند که چیست****چاره مجروح عشق نیست بجز خامشی

چند توان ای سلیم آب بر آتش زدن****کآب دیانت برد رنگ رخ آتشی

آدمی هوشمند عیش ندارد ز فکر****ساقی مجلس بیار آن قدح بی هشی

مست می عشق را عیب مکن سعدیا****مست بیفتی تو نیز گر هم از این می چشی

غزل 584: هرگز آن دل بنمیرد که تو جانش باشی
هرگز آن دل بنمیرد که تو جانش باشی****نیکبخت آن که تو در هر دو جهانش باشی

غم و اندیشه در آن دایره هرگز نرود****به حقیقت که تو چون نقطه میانش باشی

هرگزش باد صبا برگ پریشان نکند****بوستانی که چو تو سرو روانش باشی

همه عالم نگران تا نظر بخت بلند****بر که افتد که تو یک دم نگرانش باشی

تشنگانت به لب ای چشمه حیوان مردند****تشنه تر آن که تو نزدیک دهانش باشی

گر توان بود که دور فلک از سر گیرند****تو دگر نادره دور زمانش باشی

وصفت آن نیست که در وهم سخندان گنجد****ور کسی گفت مگر هم تو زبانش باشی

چون تحمل نکند بار فراق تو کسی****با همه درد دل آسایش جانش باشی

ای که بی دوست به سر می نتوانی که بری****شاید ار محتمل بار گرانش باشی

سعدی آن روز که غوغای قیامت باشد****چشم دارد که تو منظور نهانش باشی

غزل 585: اگر تو پرده بر این زلف و رخ نمی پوشی
اگر تو پرده بر این زلف و رخ نمی پوشی****به هتک پرده صاحب دلان همی کوشی

چنین قیامت و قامت ندیده ام همه عمر****تو سرو یا بدنی شمس یا بناگوشی

غلام حلقه سیمین گوشوار توام****که پادشاه غلامان حلقه در گوشی

به کنج خلوت پاکان و پارسایان آی****نظاره کن که چه مستی کنند و مدهوشی

به روزگار عزیزان که یاد می کنمت****علی الدوام نه یادی پس از فراموشی

چنان موافق طبع منی و در دل من****نشسته ای که گمان می برم در آغوشی

چه نیکبخت کسانی که با تو هم سخنند****مرا نه زهره گفت و نه صبر خاموشی

رقیب نامتناسب چه اهل صحبت توست****که طبع او همه نیش و تو سر به سر نوشی

به تربیت به چمن گفتم ای نسیم صبا****بگوی تا ندهد گل به خار چاووشی

تو سوز سینه مستان ندیدی ای هشیار****چو آتشیت نباشد چگونه برجوشی

تو را

که دل نبود عاشقی چه دانی چیست****تو را که سمع نباشد سماع ننیوشی

وفای یار به دنیا و دین مده سعدی****دریغ باشد یوسف به هر چه بفروشی

غزل 586: به پایان آمد این دفتر حکایت همچنان باقی
به پایان آمد این دفتر حکایت همچنان باقی****به صد دفتر نشاید گفت حسب الحال مشتاقی

کتاب بالغ منی حبیبا معرضا عنی****ان افعل ما تری انی علی عهدی و میثاقی

نگویم نسبتی دارم به نزدیکان درگاهت****که خود را بر تو می بندم به سالوسی و زراقی

اخلایی و احبابی ذروا من حبه مابی****مریض العشق لا یبری و لا یشکو الی الراقی

نشان عاشق آن باشد که شب با روز پیوندد****تو را گر خواب می گیرد نه صاحب درد عشاقی

قم املا و اسقنی کأسا و دع ما فیه مسموما****اما انت الذی تسقی فعین السم تریاقی

قدح چون دور ما باشد به هشیاران مجلس ده****مرا بگذار تا حیران بماند چشم در ساقی

سعی فی هتکی الشانی و لما یدر ماشانی****انا المجنون لا اعبا باحراق و اغراق

مگر شمس فلک باشد بدین فرخنده دیداری****مگر نفس ملک باشد بدین پاکیزه اخلاقی

لقیت الاسد فی الغابات لا تقوی علی صیدی****و هذا الظبی فی شیراز یسبینی باحداق

نه حسنت آخری دارد نه سعدی را سخن پایان****بمیرد تشنه مستسقی و دریا همچنان باقی

غزل 587: به قلم راست نیاید صفت مشتاقی
به قلم راست نیاید صفت مشتاقی****سادتی احترق القلب من الاشواق

نشود دفتر درد دل مجروح تمام****لو اضافوا صحف الدهر الی اوراقی

آرزوی دل خلقی تو به شیرین سخنی****اثر رحمت حقی تو به نیک اخلاقی

بی عزیزان چه تمتع بود از عمر عزیز****کیف یحلو زمن البین لدی العشاق

من همان عاشقم ار زان که تو آن دوست نه ای****انا اهواک و ان ملت عن المیثاق

حیث لا تخلف منظور حبیبی ارنی****چه کنم قصه این غصه کنم در باقی

به دو چشم تو که گر بی تو برندم به بهشت****نکنم میل به حوران و نظر با ساقی

سعدی از دست غمت چاک زده دامن عمر****بیشتر زین نکند صابری و مشتاقی

غزل 588: عمرم به آخر آمد عشقم هنوز باقی
عمرم به آخر آمد عشقم هنوز باقی****وز می چنان نه مستم کز عشق روی ساقی

یا غایه الامانی قلبی لدیک فانی****شخصی کما ترانی من غایه اشتیاقی

ای دردمند مفتون بر خد و خال موزون****قدر وصالش اکنون دانی که در فراقی

یا سعد کیف صرنا فی بلده هجرنا****من بعد ما سهرنا و الاید فی العناقی

بعد از عراق جایی خوش نایدم هوایی****مطرب بزن نوایی زان پرده عراقی

خان الزمان عهدی حتی بقیت وحدی****ردوا علی ودی بالله یا رفاقی

در سرو و مه چه گویی ای مجمع نکویی****تو ماه مشک بویی تو سرو سیم ساقی

ان مت فی هواها دعنی امت فداها****یا عاذلی نباها ذرنی و ما الاقی

چند از حدیث آنان خیزید ای جوانان****تا در هوای جانان بازیم عمر باقی

قام الغیاث لما زم الجمال زما****و اللیل مدلهما و الدمع فی الماقی

تا در میان نیاری بیگانه ای نه یاری****درباز هر چه داری گر مرد اتفاقی

غزل 589: دل دیوانگیم هست و سر ناباکی
دل دیوانگیم هست و سر ناباکی****که نه کاریست شکیبایی و اندهناکی

سر به خمخانه تشنیع فرو خواهم برد****خرقه گو در بر من دست بشوی از پاکی

دست در دل کن و هر پرده پندار که هست****بدر ای سینه که از دست ملامت چاکی

تا به نخجیر دل سوختگان کردی میل****هر زمان بسته دلی سوخته بر فتراکی

انت ریان و کم حولک قلب صاد****انت فرحان و کم نحوک طرف باکی

یا رب آن آب حیاتست بدان شیرینی****یا رب آن سرو روانست بدان چالاکی

جامه ای پهنتر از کارگه امکانی****لقمه ای بیشتر از حوصله ادراکی

در شکنج سر زلف تو دریغا دل من****که گرفتار دو مارست بدین ضحاکی

آه من باد به گوش تو رساند هرگز****که نه ما بر سر خاکیم و تو بر افلاکی

الغیاث از تو که هم دردی و هم درمانی****زینهار

از تو که هم زهری و هم تریاکی

سعدیا آتش سودای تو را آبی بس****باد بی فایده مفروش که مشتی خاکی

غزل 590: عشق جانان در جهان هرگز نبودی کاشکی
عشق جانان در جهان هرگز نبودی کاشکی****یا چو بود اندر دلم کمتر فزودی کاشکی

آزمودم درد و داغ عشق باری صد هزار****همچو من معشوقه یک ره آزمودی کاشکی

نغنویدم زان خیالش را نمی بینم به خواب****دیده گریان من یک شب غنودی کاشکی

از چه ننماید به من دیدار خویش آن دلفروز****راضیم راضی چنان روی ار نمودی کاشکی

هر زمان گویم ز داغ عشق و تیمار فراق****دل ربود از من نگارم جان ربودی کاشکی

ناله های زار من شاید که گر کس نشنود****لابه های زار من یک شب شنودی کاشکی

سعدی از جان می خورد سوگند و می گوید به دل****وعده هایش را وفا باری نمودی کاشکی

غزل 591: سخت زیبا می روی یک بارگی
سخت زیبا می روی یک بارگی****در تو حیران می شود نظارگی

این چنین رخ با پری باید نمود****تا بیاموزد پری رخسارگی

هر که را پیش تو پای از جای رفت****زیر بارش برنخیزد بارگی

چشم های نیم خوابت سال و ماه****همچو من مستند بی میخوارگی

خستگانت را شکیبایی نماند****یا دوا کن یا بکش یک بارگی

دوست تا خواهی به جای ما نکوست****در حسودان اوفتاد آوارگی

سعدیا تسلیم فرمان شو که نیست****چاره عاشق بجز بیچارگی

غزل 592: روی بپوش ای قمر خانگی
روی بپوش ای قمر خانگی****تا نکشد عقل به دیوانگی

بلعجبی های خیالت ببست****چشم خردمندی و فرزانگی

با تو بباشم به کدام آبروی****یا بگریزم به چه مردانگی

با تو برآمیختنم آرزوست****وز همه کس وحشت و بیگانگی

پرده برانداز شبی شمع وار****تا همه سوزیم به پروانگی

یا ببرد خانه سعدی خیال****یا ببرد دوست به همخانگی

غزل 593: بسم از هوا گرفتن که پری نماند و بالی
بسم از هوا گرفتن که پری نماند و بالی****به کجا روم ز دستت که نمی دهی مجالی

نه ره گریز دارم نه طریق آشنایی****چه غم اوفتاده ای را که تواند احتیالی

همه عمر در فراقت بگذشت و سهل باشد****اگر احتمال دارد به قیامت اتصالی

چه خوشست در فراقی همه عمر صبر کردن****به امید آن که روزی به کف اوفتد وصالی

به تو حاصلی ندارد غم روزگار گفتن****که شبی نخفته باشی به درازنای سالی

غم حال دردمندان نه عجب گرت نباشد****که چنین نرفته باشد همه عمر بر تو حالی

سخنی بگوی با من که چنان اسیر عشقم****که به خویشتن ندارم ز وجودت اشتغالی

چه نشینی ای قیامت بنمای سرو قامت****به خلاف سرو بستان که ندارد اعتدالی

که نه امشب آن سماعست که دف خلاص یابد****به طپانچه ای و بربط برهد به گوشمالی

دگر آفتاب رویت منمای آسمان را****که قمر ز شرمساری بشکست چون هلالی

خط مشک بوی و خالت به مناسبت تو گویی****قلم غبار می رفت و فروچکید خالی

تو هم این مگوی سعدی که نظر گناه باشد****گنه ست برگرفتن نظر از چنین جمالی

غزل 594: ترحم ذلتی یا ذا المعالی
ترحم ذلتی یا ذا المعالی****و واصلنی اذا شوشت حالی

الا یا ناعس الطرفین سکری****سل السهران عن طول اللیالی

ندارم چون تو در عالم دگر دوست****اگر چه دوستی دشمن فعالی

کمال الحسن فی الدنیا مصون****کمثل البدر فی حد الکمال

مرکب در وجودم همچو جانی****مصور در دماغم چون خیالی

فما ذالنوم قیل النوم راحه****و مالی النوم فی طول اللیالی

دمی دلداری و صاحب دلی کن****که برخور بادی از صاحب جمالی

الم تنظر الی عینی و دمعی****تری فی البحر اصداف اللالی

به گوشت گر رسانم ناله زار****ز درد ناله زارم بنالی

لقد کلفت مالم اقو حملا****و مالی حیله غیر احتمالی

که کوته باد چون دست من از دوست****زبان دشمنان از بدسگالی

الا

یا سالیا عنی توقف****فما قلب المعنی عنک سال

به چشمانت که گر چه دوری از چشم****دل از یاد تو یک دم نیست خالی

منعت الناس یستسقون غیثا****ان استرسلت دمعا کاللالی

جهانی تشنگان را دیده در توست****چنین پاکیزه پندارم زلالی

ولی فیک الاراده فوق وصف****ولکن لم تردنی ما احتیالی

چه دستان با تو درگیرد چو روباه****که از مردم گریزان چون غزالی

جرت عینای من ذکراک سیلا****سل الجیران عنی ما جری لی

نمایندت به هم خلقی به انگشت****چو بینند آن دو ابروی هلالی

حفاظی لم یزل مادمت حیا****و لو انتم ضجرتم من وصالی

دلت سختست و پیمان اندکی سست****دگر در هر چه گویم بر کمالی

اذا کان افتضاحی فیک حلوا****فقل لی مالعذالی و مالی

مرا با روزگار خویش بگذار****نگیرد سرزنش در لاابالی

ترانی ناظما فی الوجد بیتا****و طرفی ناثر عقد اللالی

نگویم قامتت زیباست یا چشم****همه لطفی و سرتاسر جمالی

و ان کنتم سئمتم طول مکثی****حوالیکم فقد حان ارتحالی

چو سعدی خاک شد سودی ندارد****اگر خاک وی اندر دیده مالی

غزل 595: هرگز حسد نبردم بر منصبی و مالی
هرگز حسد نبردم بر منصبی و مالی****الا بر آن که دارد با دلبری وصالی

دانی کدام دولت در وصف می نیاید****چشمی که باز باشد هر لحظه بر جمالی

خرم تنی که محبوب از در فرازش آید****چون رزق نیکبختان بی محنت سؤالی

همچون دو مغز بادام اندر یکی خزینه****با هم گرفته انسی وز دیگران ملالی

دانی کدام جاهل بر حال ما بخندد****کو را نبوده باشد در عمر خویش حالی

بعد از حبیب بر من نگذشت جز خیالش****وز پیکر ضعیفم نگذاشت جز خیالی

اول که گوی بردی من بودمی به دانش****گر سودمند بودی بی دولت احتیالی

سال وصال با او یک روز بود گویی****و اکنون در انتظارش روزی به قدر سالی

ایام را به ماهی یک شب هلال باشد****وان ماه دلستان را هر

ابرویی هلالی

صوفی نظر نبازد جز با چنین حریفی****سعدی غزل نگوید جز بر چنین غزالی

غزل 596: مرا تو جان عزیزی و یار محترمی
مرا تو جان عزیزی و یار محترمی****به هر چه حکم کنی بر وجود من حکمی

غمت مباد و گزندت مباد و درد مباد****که مونس دل و آرام جان و دفع غمی

هزار تندی و سختی بکن که سهل بود****جفای مثل تو بردن که سابق کرمی

ندانم از سر و پایت کدام خوبترست****چه جای فرق که زیبا ز فرق تا قدمی

اگر هزار الم دارم از تو در دل ریش****هنوز مرهم ریشی و داروی المی

چنین که می گذری کافر و مسلمان را****نگه به توست که هم قبله ای و هم صنمی

چنین جمال نشاید که هر نظر بیند****مگر که نام خدا گرد خویشتن بدمی

نگویمت که گلی بر فراز سرو روان****که آفتاب جهان تاب بر سر علمی

تو مشک بوی سیه چشم را که دریابد****که همچو آهوی مشکین از آدمی برمی

کمند سعدی اگر شیر شرزه صید کند****تو در کمند نیایی که آهوی حرمی

غزل 597: بسیار سفر باید تا پخته شود خامی
بسیار سفر باید تا پخته شود خامی****صوفی نشود صافی تا درنکشد جامی

گر پیر مناجاتست ور رند خراباتی****هر کس قلمی رفته ست بر وی به سرانجامی

فردا که خلایق را دیوان جزا باشد****هر کس عملی دارد من گوش به انعامی

ای بلبل اگر نالی من با تو هم آوازم****تو عشق گلی داری من عشق گل اندامی

سروی به لب جویی گویند چه خوش باشد****آنان که ندیدستند سروی به لب بامی

روزی تن من بینی قربان سر کویش****وین عید نمی باشد الا به هر ایامی

ای در دل ریش من مهرت چو روان در تن****آخر ز دعاگویی یاد آر به دشنامی

باشد که تو خود روزی از ما خبری پرسی****ور نه که برد هیهات از ما به تو پیغامی

گر چه شب مشتاقان تاریک بود اما****نومید نباید بود از روشنی بامی

سعدی به لب

دریا دردانه کجا یابی****در کام نهنگان رو گر می طلبی کامی

غزل 598: تو کدامی و چه نامی که چنین خوب خرامی
تو کدامی و چه نامی که چنین خوب خرامی****خون عشاق حلالست زهی شوخ حرامی

بیم آنست دمادم که چو پروانه بسوزم****از تغابن که تو چون شمع چرا شاهد عامی

فتنه انگیزی و خون ریزی و خلقی نگرانت****که چه شیرین حرکاتی و چه مطبوع کلامی

مگر از هیت شیرین تو می رفت حدیثی****نیشکر گفت کمر بسته ام اینک به غلامی

کافر ار قامت همچون بت سنگین تو بیند****بار دیگر نکند سجده بت های رخامی

بنشین یک نفس ای فتنه که برخاست قیامت****فتنه نادر بنشیند چو تو در حال قیامی

بلعجب باشد از این خلق که رویت چو مه نو****می نمایند به انگشت و تو خود بدر تمامی

کس نیارد که کند جور در اقبال اتابک****تو چنین سرکش و بیچاره کش از خیل کدامی

آفت مجلس و میدان و هلاک زن و مردی****فتنه خانه و بازار و بلای در و بامی

در سر کار تو کردم دل و دین با همه دانش****مرغ زیرک به حقیقت منم امروز و تو دامی

طاقتم نیست ز هر بی خبری سنگ ملامت****که تو در سینه سعدی چو چراغ از پس جامی

غزل 599: چون تنگ نباشد دل مسکین حمامی
چون تنگ نباشد دل مسکین حمامی****کش یار هم آواز بگیرند به دامی

دیشب همه شب دست در آغوش سلامت****و امروز همه روز تمنای سلامی

آن بودی گل و سنبل و نالیدن بلبل****خوش بود دریغا که نکردند دوامی

از من مطلب صبر جدایی که ندارم****سنگیست فراق و دل محنت زده جامی

در هیچ مقامی دل مسکین نشکیبد****خوکرده صحبت که برافتد ز مقامی

بی دوست حرامست جهان دیدن مشتاق****قندیل بکش تا بنشینم به ظلامی

چندان بنشینم که برآید نفس صبح****کان وقت به دل می رسد از دوست پیامی

آن جا که تویی رفتن ما سود ندارد****الا به کرم پیش نهد لطف تو گامی

زان عین که

دیدی اثری بیش نمانده ست****جانی به دهان آمده در حسرت کامی

سعدی سخن یار نگوید بر اغیار****هرگز نبرد سوخته ای قصه به خامی

غزل 600: صاحب نظر نباشد دربند نیک نامی
صاحب نظر نباشد دربند نیک نامی****خاصان خبر ندارند از گفت و گوی عامی

ای نقطه سیاهی بالای خط سبزش****خوش دانه ای ولیکن بس بر کنار دامی

حور از بهشت بیرون ناید تو از کجایی****مه بر زمین نباشد تو ماه رخ کدامی

دیگر کسش نبیند در بوستان خرامان****گر سرو بوستانت بیند که می خرامی

بدر تمام روزی در آفتاب رویت****گر بنگرد بیارد اقرار ناتمامی

طوطی شکر شکستن دیگر روا ندارد****گر پسته ات ببیند وقتی که در کلامی

در حسن بی نظیری در لطف بی نهایت****در مهر بی ثباتی در عهد بی دوامی

لایقتر از امیری در خدمتت امیری****خوشتر ز پادشاهی در حضرتت غلامی

ترک عمل بگفتم ایمن شدم ز عزلت****بی چیز را نباشد اندیشه از حرامی

فردا به داغ دوزخ ناپخته ای بسوزد****کامروز آتش عشق از وی نبرد خامی

هر لحظه سر به جایی بر می کند خیالم****تا خود چه بر من آید زین منقطع لگامی

سعدی چو ترک هستی گفتی ز خلق رستی****از سنگ غم نباشد بعد از شکسته جامی

غزل 601: ای دریغا گر شبی در بر خرابت دیدمی
ای دریغا گر شبی در بر خرابت دیدمی****سرگران از خواب و سرمست از شرابت دیدمی

روز روشن دست دادی در شب تاریک هجر****گر سحرگه روی همچون آفتابت دیدمی

گر مرا عشقت به سختی کشت سهلست این قدر****کاش کاندک مایه نرمی در خطابت دیدمی

در چکانیدی قلم بر نامه دلسوز من****گر امید صلح باری در جوابت دیدمی

راستی خواهی سر از من تافتن بودی صواب****گر چو کژبینان به چشم ناصوابت دیدمی

آه اگر وقتی چو گل در بوستان یا چون سمن****در گلستان یا چو نیلوفر در آبت دیدمی

ور چو خورشیدت نبینم کاشکی همچون هلال****اندکی پیدا و دیگر در نقابت دیدمی

از منت دانم حجابی نیست جز بیم رقیب****کاش پنهان از رقیبان در حجابت دیدمی

سر نیارستی کشید از دست افغانم

فلک****گر به خدمت دست سعدی در رکابت دیدمی

این تمنایم به بیداری میسر کی شد****کاشکی خوابم گرفتی تا به خوابت دیدمی

غزل 602: آسوده خاطرم که تو در خاطر منی
آسوده خاطرم که تو در خاطر منی****گر تاج می فرستی و گر تیغ می زنی

ای چشم عقل خیره در اوصاف روی تو****چون مرغ شب که هیچ نبیند به روشنی

شهری به تیغ غمزه خون خوار و لعل لب****مجروح می کنی و نمک می پراکنی

ما خوشه چین خرمن اصحاب دولتیم****باری نگه کن ای که خداوند خرمنی

گیرم که برکنی دل سنگین ز مهر من****مهر از دلم چگونه توانی که برکنی

حکم آن توست اگر بکشی بی گنه ولیک****عهد وفای دوست نشاید که بشکنی

این عشق را زوال نباشد به حکم آنک****ما پاک دیده ایم و تو پاکیزه دامنی

از من گمان مبر که بیاید خلاف دوست****ور متفق شوند جهانی به دشمنی

خواهی که دل به کس ندهی دیده ها بدوز****پیکان چرخ را سپری باشد آهنی

با مدعی بگوی که ما خود شکسته ایم****محتاج نیست پنجه که با ما درافکنی

سعدی چو سروری نتوان کرد لازمست****با سخت بازوان به ضرورت فروتنی

غزل 603: اگر تو میل محبت کنی و گر نکنی
اگر تو میل محبت کنی و گر نکنی****من از تو روی نپیچم که مستحب منی

چو سرو در چمنی راست در تصور من****چه جای سرو که مانند روح در بدنی

به صید عالمیانت کمند حاجت نیست****همین بسست که برقع ز روی برفکنی

بیاض ساعد سیمین مپوش در صف جنگ****که بی تکلف شمشیر لشکری بزنی

مبارزان جهان قلب دشمنان شکنند****تو را چه شد که همه قلب دوستان شکنی

عجب در آن نه که آفاق در تو حیرانند****تو هم در آینه حیران حسن خویشتنی

تو را که در نظر آمد جمال طلعت خویش****حقیقتست که دیگر نظر به ما نکنی

کسی در آینه شخصی بدین صفت بیند****کند هرآینه جور و جفا و کبر و منی

در آن دهن که تو داری سخن نمی گنجد****من آدمی نشنیدم بدین شکردهنی

شنیده ای که مقالات سعدی از شیراز****همی برند به

عالم چو نافه ختنی

مگر که نام خوشت بر دهان من بگذشت****برفت نام من اندر جهان به خوش سخنی

غزل 604: زنده بی دوست خفته در وطنی
زنده بی دوست خفته در وطنی****مثل مرده ایست در کفنی

عیش را بی تو عیش نتوان گفت****چه بود بی وجود روح تنی

تا صبا می رود به بستان ها****چون تو سروی نیافت در چمنی

و آفتابی خلاف امکان ست****که برآید ز جیب پیرهنی

وان شکن برشکن قبایل زلف****که بلاییست زیر هر شکنی

بر سر کوی عشق بازاریست****که نیارد هزار جان ثمنی

جای آنست اگر ببخشایی****که نبینی فقیرتر ز منی

هفت کشور نمی کنند امروز****بی مقالات سعدی انجمنی

از دو بیرون نه یا دلت سنگیست****یا به گوشت نمی رسد سخنی

غزل 605: سروقدی میان انجمنی
سروقدی میان انجمنی****به که هفتاد سرو در چمنی

جهل باشد فراق صحبت دوست****به تماشای لاله و سمنی

ای که هرگز ندیده ای به جمال****جز در آیینه مثل خویشتنی

تو که همتای خویشتن بینی****لاجرم ننگری به مثل منی

در دهانت سخن نمی گویم****که نگنجد در آن دهن سخنی

بدنت در میان پیرهنت****همچو روحیست رفته در بدنی

وان که بیند برهنه اندامت****گوید این پرگلست پیرهنی

با وجودت خطا بود که نظر****به ختایی کنند یا ختنی

باد اگر بر من اوفتد ببرد****که نماندست زیر جامه تنی

چاره بیچارگی بود سعدی****چون ندانند چاره ای و فنی

غزل 606: کس نگذشت در دلم تا تو به خاطر منی
کس نگذشت در دلم تا تو به خاطر منی****یک نفس از درون من خیمه به در نمی زنی

مهرگیاه عهد من تازه ترست هر زمان****ور تو درخت دوستی از بن و بیخ برکنی

کس نستاندم به هیچ ار تو برانی از درم****مقبل هر دو عالمم گر تو قبول می کنی

چون تو بدیع صورتی بی سبب کدورتی****عهد وفای دوستان حیف بود که بشکنی

صبر به طاقت آمد از بار کشیدن غمت****چند مقاومت کند حبه و سنگ صدمنی

از همه کس رمیده ام با تو درآرمیده ام****جمع نمی شود دگر هر چه تو می پراکنی

ای دل اگر فراق او و آتش اشتیاق او****در تو اثر نمی کند تو نه دلی که آهنی

هم به در تو آمدم از تو که خصم و حاکمی****چاره پای بستگان نیست بجز فروتنی

سعدی اگر جزع کنی ور نکنی چه فایده****سخت کمان چه غم خورد گر تو ضعیف جوشنی

غزل 607: من چرا دل به تو دادم که دلم می شکنی
من چرا دل به تو دادم که دلم می شکنی****یا چه کردم که نگه باز به من می نکنی

دل و جانم به تو مشغول و نظر در چپ و راست****تا ندانند حریفان که تو منظور منی

دیگران چون بروند از نظر از دل بروند****تو چنان در دل من رفته که جان در بدنی

تو همایی و من خسته بیچاره گدای****پادشاهی کنم ار سایه به من برفکنی

بنده وارت به سلام آیم و خدمت بکنم****ور جوابم ندهی می رسدت کبر و منی

مرد راضیست که در پای تو افتد چون گوی****تا بدان ساعد سیمینش به چوگان بزنی

مست بی خویشتن از خمر ظلومست و جهول****مستی از عشق نکو باشد و بی خویشتنی

تو بدین نعت و صفت گر بخرامی در باغ****باغبان بیند و گوید که تو سرو چمنی

من بر از شاخ امیدت نتوانم خوردن****غالب الظن و یقینم

که تو بیخم بکنی

خوان درویش به شیرینی و چربی بخورند****سعدیا چرب زبانی کن و شیرین سخنی

غزل 608: ای سرو حدیقه معانی
ای سرو حدیقه معانی****جانی و لطیفه جهانی

پیش تو به اتفاق مردن****خوشتر که پس از تو زندگانی

چشمان تو سحر اولین اند****تو فتنه آخرالزمانی

چون اسم تو در میان نباشد****گویی که به جسم در میانی

آن را که تو از سفر بیایی****حاجت نبود به ارمغانی

گر ز آمدنت خبر بیارند****من جان بدهم به مژدگانی

دفع غم دل نمی توان کرد****الا به امید شادمانی

گر صورت خویشتن ببینی****حیران وجود خود بمانی

گر صلح کنی لطیف باشد****در وقت بهار و مهربانی

سعدی خط سبز دوست دارد****پیرامن خد ارغوانی

این پیر نگر که همچنانش****از یاد نمی رود جوانی

غزل 609: بر آنم گر تو بازآیی که در پایت کنم جانی
بر آنم گر تو بازآیی که در پایت کنم جانی****و زین کمتر نشاید کرد در پای تو قربانی

امید از بخت می دارم بقای عمر چندانی****کز ابر لطف بازآید به خاک تشنه بارانی

میان عاشق و معشوق اگر باشد بیابانی****درخت ارغوان روید به جای هر مغیلانی

مگر لیلی نمی داند که بی دیدار میمونش****فراخای جهان تنگست بر مجنون چو زندانی

دریغا عهد آسانی که مقدارش ندانستم****ندانی قدر وصل الا که درمانی به هجرانی

نه در زلف پریشانت من تنها گرفتارم****که دل دربند او دارد به هر مویی پریشانی

چه فتنه ست این که در چشمت به غارت می برد دل ها****تویی در عهد ما گر هست در شیراز فتانی

نشاید خون سعدی را به باطل ریختن حقا****بیا سهلست اگر داری به خط خواجه فرمانی

زمان رفته بازآید ولیکن صبر می باید****که مستخلص نمی گردد بهاری بی زمستانی

غزل 610: بنده ام گر به لطف می خوانی
بنده ام گر به لطف می خوانی****حاکمی گر به قهر می رانی

کس نشاید که بر تو بگزینند****که تو صورت به کس نمی مانی

ندهیمت به هر که در عالم****ور تو ما را به هیچ نستانی

گفتم این درد عشق پنهان را****به تو گویم که هم تو درمانی

بازگفتم چه حاجتست به قول****که تو خود در دلی و می دانی

نفس را عقل تربیت می کرد****کز طبیعت عنان بگردانی

عشق دانی چه گفت تقوا را****پنجه با ما مکن که نتوانی

چه خبر دارد از حقیقت عشق****پای بند هوای نفسانی

خودپرستان نظر به شخص کنند****پاک بینان به صنع ربانی

شب قدری بود که دست دهد****عارفان را سماع روحانی

رقص وقتی مسلمت باشد****کستین بر دو عالم افشانی

قصه عشق را نهایت نیست****صبر پیدا و درد پنهانی

سعدیا دیگر این حدیث مگوی****تا نگویند قصه می خوانی

غزل 611: بهار آمد که هر ساعت رود خاطر به بستانی
بهار آمد که هر ساعت رود خاطر به بستانی****به غلغل در سماع آیند هر مرغی به دستانی

دم عیسیست پنداری نسیم باد نوروزی****که خاک مرده بازآید در او روحی و ریحانی

به جولان و خرامیدن درآمد سرو بستانی****تو نیز ای سرو روحانی بکن یک بار جولانی

به هر کویی پری رویی به چوگان می زند گویی****تو خود گوی زنخ داری بساز از زلف چوگانی

به چندین حیلت و حکمت که گوی از همگنان بردم****به چوگانم نمی افتد چنین گوی زنخدانی

بیار ای باغبان سروی به بالای دلارامم****که باری من ندیدستم چنین گل در گلستانی

تو آهوچشم نگذاری مرا از دست تا آن گه****که همچون آهو از دستت نهم سر در بیابانی

کمال حسن رویت را صفت کردن نمی دانم****که حیران باز می مانم چه داند گفت حیرانی

وصال توست اگر دل را مرادی هست و مطلوبی****کنار توست اگر غم را کناری هست و پایانی

طبیب از من به جان آمد که سعدی قصه کوته

کن****که دردت را نمی دانم برون از صبر درمانی

غزل 612: جمعی که تو در میان ایشانی
جمعی که تو در میان ایشانی****زان جمع به دربود پریشانی

ای ذات شریف و شخص روحانی****آرام دلی و مرهم جانی

خرم تن آن که با تو پیوندد****وان حلقه که در میان ایشانی

من نیز به خدمتت کمر بندم****باشد که غلام خویشتن خوانی

بر خوان تو این شکر که می بینم****بی فایده ای مگس که می رانی

هر جا که تو بگذری بدین خوبی****کس شک نکند که سرو بستانی

هرک این سر دست و ساعدت بیند****گر دل ندهد به پنجه بستانی

من جسم چنین ندیده ام هرگز****چندان که قیاس می کنم جانی

بر دیده من برو که مخدومی****پروانه به خون بده که سلطانی

من سر ز خط تو بر نمی گیرم****ور چون قلمم به سر بگردانی

این گرد که بر رخست می بینی****وان درد که در دلست می دانی

دودی که بیاید از دل سعدی****پیداست که آتشیست پنهانی

می گوید و جان به رقص می آید****خوش می رود این سماع روحانی

غزل 613: ذوقی چنان ندارد بی دوست زندگانی
ذوقی چنان ندارد بی دوست زندگانی****دودم به سر برآمد زین آتش نهانی

شیراز در نبسته ست از کاروان ولیکن****ما را نمی گشایند از قید مهربانی

اشتر که اختیارش در دست خود نباشد****می بایدش کشیدن باری به ناتوانی

خون هزار وامق خوردی به دلفریبی****دست از هزار عذرا بردی به دلستانی

صورت نگار چینی بی خویشتن بماند****گر صورتت ببیند سر تا به سر معانی

ای بر در سرایت غوغای عشقبازان****همچون بر آب شیرین آشوب کاروانی

تو فارغی و عشقت بازیچه می نماید****تا خرمنت نسوزد تشویش ما ندانی

می گفتمت که جانی دیگر دریغم آید****گر جوهری به از جان ممکن بود تو آنی

سروی چو در سماعی بدری چو در حدیثی****صبحی چو در کناری شمعی چو در میانی

اول چنین نبودی باری حقیقتی شد****دی حظ نفس بودی امروز قوت جانی

شهر آن توست و شاهی فرمای هر چه خواهی****گر بی عمل ببخشی ور بی گنه برانی

روی امید

سعدی بر خاک آستانست****بعد از تو کس ندارد یا غایه الامانی

غزل 614: کبر یک سو نه اگر شاهد درویشانی
کبر یک سو نه اگر شاهد درویشانی****دیو خوش طبع به از حور گره پیشانی

آرزو می کندم با تو دمی در بستان****یا به هر گوشه که باشد که تو خود بستانی

با من کشته هجران نفسی خوش بنشین****تا مگر زنده شوم زان نفس روحانی

گر در آفاق بگردی بجز آیینه تو را****صورتی کس ننماید که بدو می مانی

هیچ دورانی بی فتنه نگویند که بود****تو بدین حسن مگر فتنه این دورانی

مردم از ترس خدا سجده رویت نکنند****بامدادت که ببینند و من از حیرانی

گرم از پیش برانی و به شوخی نروم****عفو فرمای که عجزست نه بی فرمانی

نه گزیرست مرا از تو نه امکان گریز****چاره صبرست که هم دردی و هم درمانی

بندگان را نبود جز غم آزادی و من****پادشاهی کنم ار بنده خویشم خوانی

زین سخن های دلاویز که شرح غم توست****خرمنی دارم و ترسم به جوی نستانی

تو که یک روز پراکنده نبودست دلت****صورت حال پراکنده دلان کی دانی

نفسی بنده نوازی کن و بنشین ار چند****آتشی نیست که او را به دمی بنشانی

سخن زنده دلان گوش کن از کشته خویش****چون دلم زنده نباشد که تو در وی جانی

این توانی که نیایی ز در سعدی باز****لیک بیرون روی از خاطر او نتوانی

غزل 615: ندانمت به حقیقت که در جهان به که مانی
ندانمت به حقیقت که در جهان به که مانی****جهان و هر چه در او هست صورتند و تو جانی

به پای خویشتن آیند عاشقان به کمندت****که هر که را تو بگیری ز خویشتن برهانی

مرا مپرس که چونی به هر صفت که تو خواهی****مرا مگوی که چه نامی به هر لقب که تو خوانی

چنان به نظره اول ز شخص می ببری دل****که باز می نتواند گرفت نظره ثانی

تو پرده پیش گرفتی و ز اشتیاق جمالت****ز پرده ها به درافتاد

رازهای نهانی

بر آتش تو نشستیم و دود شوق برآمد****تو ساعتی ننشستی که آتشی بنشانی

چو پیش خاطرم آید خیال صورت خوبت****ندانمت که چه گویم ز اختلاف معانی

مرا گناه نباشد نظر به روی جوانان****که پیر داند مقدار روزگار جوانی

تو را که دیده ز خواب و خمار باز نباشد****ریاضت من شب تا سحر نشسته چه دانی

من ای صبا ره رفتن به کوی دوست ندانم****تو می روی به سلامت سلام من برسانی

سر از کمند تو سعدی به هیچ روی نتابد****اسیر خویش گرفتی بکش چنان که تو دانی

غزل 616: نگویم آب و گلست آن وجود روحانی
نگویم آب و گلست آن وجود روحانی****بدین کمال نباشد جمال انسانی

اگر تو آب و گلی همچنان که سایر خلق****گل بهشت مخمر به آب حیوانی

به هر چه خوبتر اندر جهان نظر کردم****که گویمش به تو ماند تو خوبتر ز آنی

وجود هر که نگه می کنم ز جان و جسد****مرکبست و تو از فرق تا قدم جانی

گرت در آینه سیمای خویش دل ببرد****چو من شوی و به درمان خویش درمانی

دلی که با سر زلفت تعلقی دارد****چگونه جمع شود با چنان پریشانی

مرا که پیش تو اقرار بندگی کردم****رواست گر بنوازی و گر برنجانی

ولی خلاف بزرگان که گفته اند مکن****بکن هر آن چه بشاید نه هر چه بتوانی

طمع مدار که از دامنت بدارم دست****به آستین ملالی که بر من افشانی

فدای جان تو گر من فدا شوم چه شود****برای عید بود گوسفند قربانی

روان روشن سعدی که شمع مجلس توست****به هیچ کار نیاید گرش نسوزانی

غزل 617: نه طریق دوستانست و نه شرط مهربانی
نه طریق دوستانست و نه شرط مهربانی****که به دوستان یک دل سر دست برفشانی

دلم از تو چون برنجد که به وهم درنگنجد****که جواب تلخ گویی تو بدین شکردهانی

نفسی بیا و بنشین سخنی بگو و بشنو****که به تشنگی بمردم بر آب زندگانی

غم دل به کس نگویم که بگفت رنگ رویم****تو به صورتم نگه کن که سرایرم بدانی

عجبت نیاید از من سخنان سوزناکم****عجب است اگر بسوزم چو بر آتشم نشانی؟

دل عارفان ببردند و قرار پارسایان****همه شاهدان به صورت تو به صورت و معانی

نه خلاف عهد کردم که حدیث جز تو گفتم****همه بر سر زبانند و تو در میان جانی

اگرت به هر که دنیا بدهند حیف باشد****و گرت به هر چه عقبی بخرند رایگانی

تو نظیر من ببینی و بدیل من بگیری****عوض

تو من نیابم که به هیچ کس نمانی

نه عجب کمال حسنت که به صد زبان بگویم****که هنوز پیش ذکرت خجلم ز بی زبانی

مده ای رفیق پندم که نظر بر او فکندم****تو میان ما ندانی که چه می رود نهانی

مزن ای عدو به تیرم که بدین قدر نمیرم****خبرش بگو که جانت بدهم به مژدگانی

بت من چه جای لیلی که بریخت خون مجنون****اگر این قمر ببینی دگر آن سمر نخوانی

دل دردمند سعدی ز محبت تو خون شد****نه به وصل می رسانی نه به قتل می رهانی

غزل 618: همه کس را تن و اندام و جمالست و جوانی
همه کس را تن و اندام و جمالست و جوانی****وین همه لطف ندارد تو مگر سرو روانی

نظر آوردم و بردم که وجودی به تو ماند****همه اسمند و تو جسمی همه جسمند و تو جانی

تو مگر پرده بپوشی و کست روی نبیند****ور همین پرده زنی پرده خلقی بدرانی

تو ندانی که چرا در تو کسی خیره بماند****تا کسی همچو تو باشد که در او خیره بمانی

نوک تیر مژه از جوشن جان می گذرانی****من تنک پوست نگفتم تو چنین سخت کمانی

هر چه در حسن تو گویند چنانی به حقیقت****عیبت آنست که با ما به ارادت نه چنانی

رمقی بیش نماندست گرفتار غمت را****چند مجروح توان داشت بکش تا برهانی

بیش از این صبر ندارم که تو هر دم بر قومی****بنشینی و مرا بر سر آتش بنشانی

گر بمیرد عجب ار شخص و دگر زنده نباشد****که برانی ز در خویش و دگربار بخوانی

سعدیا گر قدمت راه به پایان نرساند****باری اندر طلبش عمر به پایان برسانی

غزل 619: چرا به سرکشی از من عنان بگردانی
چرا به سرکشی از من عنان بگردانی****مکن که بیخودم اندر جهان بگردانی

ز دست عشق تو یک روز دین بگردانم****چه گردد ار دل نامهربان بگردانی

گر اتفاق نیفتد قدم که رنجه کنی****به ذکر ما چه شود گر زبان بگردانی

گمان مبر که بداریم دستت از فتراک****بدین قدر که تو از ما عنان بگردانی

وجود من چو قلم سر نهاده بر خط توست****بگردم ار به سرم همچنان بگردانی

اگر قدم ز من ناشکیب واگیری****و گر نظر ز من ناتوان بگردانی

ندانمت ز کجا آن سپر به دست آید****که تیر آه من از آسمان بگردانی

گرم ز پای سلامت به سر دراندازی****ورم ز دست ملامت به جان بگردانی

سر ارادت سعدی گمان مبر هرگز****که تا قیامت از این

آستان بگردانی

غزل 620: فرخ صباح آن که تو بر وی نظر کنی
فرخ صباح آن که تو بر وی نظر کنی****فیروز روز آن که تو بر وی گذر کنی

آزاد بنده ای که بود در رکاب تو****خرم ولایتی که تو آن جا سفر کنی

دیگر نبات را نخرد مشتری به هیچ****یک بار اگر تبسم همچون شکر کنی

ای آفتاب روشن و ای سایه همای****ما را نگاهی از تو تمامست اگر کنی

من با تو دوستی و وفا کم نمی کنم****چندان که دشمنی و جفا بیشتر کنی

مقدور من سریست که در پایت افکنم****گر زان که التفات بدین مختصر کنی

عمریست تا به یاد تو شب روز می کنم****تو خفته ای که گوش به آه سحر کنی

دانی که رویم از همه عالم به روی توست****زنهار اگر تو روی به رویی دگر کنی

گفتی که دیر و زود به حالت نظر کنم****آری کنی چو بر سر خاکم گذر کنی

شرطست سعدیا که به میدان عشق دوست****خود را به پیش تیر ملامت سپر کنی

وز عقل بهترت سپری باید ای حکیم****تا از خدنگ غمزه خوبان حذر کنی

غزل 621: سرو ایستاده به چو تو رفتار می کنی
سرو ایستاده به چو تو رفتار می کنی****طوطی خموش به چو تو گفتار می کنی

کس دل به اختیار به مهرت نمی دهد****دامی نهاده ای که گرفتار می کنی

تو خود چه فتنه ای که به چشمان ترک مست****تاراج عقل مردم هشیار می کنی

از دوستی که دارم و غیرت که می برم****خشم آیدم که چشم به اغیار می کنی

گفتی نظر خطاست تو دل می بری رواست****خود کرده جرم و خلق گنهکارمی کنی

هرگز فرامشت نشود دفتر خلاف****با دوستان چنین که تو تکرار می کنی

دستان به خون تازه بیچارگان خضاب****هرگز کس این کند که تو عیار می کنی

با دشمنان موافق و با دوستان به خشم****یاری نباشد این که تو با یار می کنی

تا من سماع می شنوم پند نشنوم****ای مدعی نصیحت بی کار می کنی

گر تیغ می زنی

سپر اینک وجود من****صلحست از این طرف که تو پیکار می کنی

از روی دوست تا نکنی رو به آفتاب****کز آفتاب روی به دیوار می کنی

زنهار سعدی از دل سنگین کافرش****کافر چه غم خورد چو تو زنهار می کنی

غزل 622: چشم رضا و مرحمت بر همه باز می کنی
چشم رضا و مرحمت بر همه باز می کنی****چون که به بخت ما رسد این همه ناز می کنی

ای که نیازموده ای صورت حال بی دلان****عشق حقیقتست اگر حمل مجاز می کنی

ای که نصیحتم کنی کز پی او دگر مرو****در نظر سبکتکین عیب ایاز می کنی

پیش نماز بگذرد سرو روان و گویدم****قبله اهل دل منم سهو نماز می کنی

دی به امید گفتمش داعی دولت توام****گفت دعا به خود بکن گر به نیاز می کنی

گفتم اگر لبت گزم می خورم و شکر مزم****گفت خوری اگر پزم قصه دراز می کنی

سعدی خویش خوانیم پس به جفا برانیم****سفره اگر نمی نهی در به چه باز می کنی

غزل 623: دیدار می نمایی و پرهیز می کنی
دیدار می نمایی و پرهیز می کنی****بازار خویش و آتش ما تیز می کنی

گر خون دل خوری فرح افزای می خوری****ور قصد جان کنی طرب انگیز می کنی

بر تلخ عیشی من اگر خنده آیدت****شاید که خنده شکرآمیز می کنی

حیران دست و دشنه زیبات مانده ام****کآهنگ خون من چه دلاویز می کنی

سعدی گلت شکفت همانا که صبحدم****فریاد بلبلان سحرخیز می کنی

غزل 624: روزی به زنخدانت گفتم به سیمینی
روزی به زنخدانت گفتم به سیمینی****گفت ار نظری داری ما را به از این بینی

خورشید و گلت خوانم هم ترک ادب باشد****چرخ مه و خورشیدی باغ گل و نسرینی

حاجت به نگاریدن نبود رخ زیبا را****تو ماه پری پیکر زیبا و نگارینی

بر بستر هجرانت شاید که نپرسندم****کس سوخته خرمن را گوید به چه غمگینی

بنشین که فغان از ما برخاست در ایامت****بس فتنه که برخیزد هر جا که تو بنشینی

گر بنده خود خوانی افتیم به سلطانی****ور روی بگردانی رفتیم به مسکینی

کس عیب نیارد گفت آن را که تو بپسندی****کس رد نتواند کرد آن را که تو بگزینی

عشق لب شیرینت روزی بکشد سعدی****فرهاد چنین کشته ست آن شوخ به شیرینی

غزل 625: شبست و شاهد و شمع و شراب و شیرینی
شبست و شاهد و شمع و شراب و شیرینی****غنیمتست چنین شب که دوستان بینی

به شرط آن که منت بنده وار در خدمت****بایستم تو خداوندوار بنشینی

میان ما و شما عهد در ازل رفته ست****هزار سال برآید همان نخستینی

چو صبرم از تو میسر نمی شود چه کنم****به خشم رفتم و بازآمدم به مسکینی

به حکم آن که مرا هیچ دوست چون تو به دست****نیاید و تو به از من هزار بگزینی

به رنگ و بوی بهار ای فقیر قانع باش****چو باغبان نگذارد که سیب و گل چینی

تفاوتی نکند گر ترش کنی ابرو****هزار تلخ بگویی هنوز شیرینی

لگام بر سر شیران کند صلابت عشق****چنان کشد که شتر را مهار دربینی

ز نیکبختی سعدیست پای بند غمت****زهی کبوتر مقبل که صید شاهینی

مرا شکیب نمی باشد ای مسلمانان****ز روی خوب لکم دینکم ولی دینی

غزل 626: امروز چنانی ای پری روی
امروز چنانی ای پری روی****کز ماه به حسن می بری گوی

می آیی و در پی تو عشاق****دیوانه شده دوان به هر سوی

اینک من و زنگیان کافر****وان ملعب لعبتان جادوی

آورده ز غمزه سحر در چشم****درداده ز فتنه تاب در موی

وز بهر شکار دل نهاده****تیر مژه در کمان ابروی

نرخ گل و گلشکر شکسته****زان چهره خوب و لعل دلجوی

چاکر شده شه اخترانت****شیر فلک شده سگ کوی

بر بام سراچه جمالت****کیوان شده پاسبان هندوی

عارض به مثل چو برگ نسرین****بالا به صفت چو سرو خودروی

گویی به چه شانه کرده ای زلف****یا خود به چه آب شسته ای روی

کز روی به لاله می دهی رنگ****وز زلف به مشک می دهی بوی

چون سعدی صد هزار بلبل****گلزار رخ تو را غزل گوی

غزل 627: خواهم اندر پایش افتادن چو گوی
خواهم اندر پایش افتادن چو گوی****ور به چوگانم زند هیچش مگوی

بر سر عشاق طوفان گو ببار****در ره مشتاق پیکان گو بروی

گر به داغت می کند فرمان ببر****ور به دردت می کشد درمان مجوی

ناودان چشم رنجوران عشق****گر فروریزند خون آید به جوی

شاد باش ای مجلس روحانیان****تا که خورد این می که من مستم به بوی

هر که سودانامه سعدی نبشت****دفتر پرهیزگاری گو بشوی

هر که نشنیدست وقتی بوی عشق****گو به شیراز آی و خاک من ببوی

غزل 628: تا کی روم از عشق تو شوریده به هر سوی
تا کی روم از عشق تو شوریده به هر سوی****تا کی دوم از شور تو دیوانه به هر کوی

صد نعره همی آیدم از هر بن مویی****خود در دل سنگین تو نگرفت سر موی

بر یاد بناگوش تو بر باد دهم جان****تا باد مگر پیش تو بر خاک نهد روی

سرگشته چو چوگانم و در پای سمندت****می افتم و می گردم چون گوی به پهلوی

خود کشته ابروی توام من به حقیقت****گر کشتنیم بازبفرمای به ابروی

آنان که به گیسو دل عشاق ربودند****از دست تو در پای فتادند چو گیسوی

تا عشق سرآشوب تو همزانوی ما شد****سر برنگرفتم به وفای تو ز زانوی

بیرون نشود عشق توام تا ابد از دل****کاندر ازلم حرز تو بستند به بازوی

عشق از دل سعدی به ملامت نتوان برد****گر رنگ توان برد به آب از رخ هندوی

غزل 629: گلست آن یاسمن یا ماه یا روی
گل است آن یاسمن یا ماه یا روی****شب است آن یا شبه یا مشک یا موی

لبت دانم که یاقوت است و تن سیم****نمی دانم دلت سنگ است یا روی

نپندارم که در بستان فردوس****بروید چون تو سروی بر لب جوی

چه شیرین لب سخنگویی که عاجز****فرو می ماند از وصفت سخنگوی

به بویی الغیاث از ما برآید****که ای باد از کجا آوردی این بوی

الا ای ترک آتشروی ساقی****به آب باده عقل از من فروشوی

چه شهرآشوبی ای دلبند خودرای****چه بزم آرایی ای گلبرگ خودروی

چو در میدان عشق افتادی ای دل****بباید بودنت سرگشته چون گوی

دلا گر عاشقی می سوز و می ساز****تنا گر طالبی می پرس و می پوی

در این ره جان بده یا ترک ما گیر****بر این در سر بنه یا غیر ما جوی

بداندیشان ملامت می کنندم****که تا چند احتمال یار بدخوی

محال است این که ترک دوست هرگز****بگوید سعدی ای دشمن تو می گوی

غزل 630: مرحبا ای نسیم عنبربوی
مرحبا ای نسیم عنبربوی****خبری زان به خشم رفته بگوی

دلبر سست مهر سخت کمان****صاحب دوست روی دشمن خوی

گو دگر گر هلاک من خواهی****بی گناهم بکش بهانه مجوی

تشنه ترسم که منقطع گردد****ور نه بازآید آب رفته به جوی

صبر دیدیم در مقابل شوق****آتش و پنبه بود و سنگ و سبوی

هر که با دوستی سری دارد****گو دو دست از مراد خویش بشوی

تا گرفتار خم چوگانی****احتمالت ضرورتست چو گوی

پادشاهان و گنج و خیل و حشم****عارفان و سماع و هایاهوی

سعدیا شور عشق می گوید****سخنانت نه طبع شیرین گوی

هر کسی را نباشد این گفتار****عود ناسوخته ندارد بوی

غزل 631: وقت آن آمد که خوش باشد کنار سبزه جوی
وقت آن آمد که خوش باشد کنار سبزه جوی****گر سر صحرات باشد سروبالایی بجوی

ور به خلوت با دلارامت میسر می شود****در سرایت خود گل افشانست سبزی گو مروی

ای نسیم کوی معشوق این چه باد خرمست****تا کجا بودی که جانم تازه می گردد به بوی

مطربان گویی در آوازند و مستان در سماع****شاهدان در حالت و شوریدگان درهای و هوی

ای رفیق آنچ از بلای عشق بر من می رود****گر به ترک من نمی گویی به ترک من بگوی

ای که پای رفتنت کندست و راه وصل تند****بازگشتن هم نشاید تا قدم داری بپوی

گر ببینی گریه زارم ندانی فرق کرد****کآب چشمست این که پیشت می رود یا آب جوی

گوی را گفتند کای بیچاره سرگردان مباش****گوی مسکین را چه تاوانست چوگان را به گوی

ای که گفتی دل بشوی از مهر یار مهربان****من دل از مهرش نمی شویم تو دست از من بشوی

سعدیا عاشق نشاید بودن اندر خانقاه****شاهدبازی فراخ و زاهدان تنگ خوی

غزل 632: سرو سیمینا به صحرا می روی
سرو سیمینا به صحرا می روی****نیک بدعهدی که بی ما می روی

کس بدین شوخی و رعنایی نرفت****خود چنینی یا به عمدا می روی

روی پنهان دارد از مردم پری****تو پری روی آشکارا می روی

گر تماشا می کنی در خود نگر****یا به خوشتر زین تماشا می روی

می نوازی بنده را یا می کشی****می نشینی یک نفس یا می روی

اندرونم با تو می آید ولیک****خائفم گر دست غوغا می روی

ما خود اندر قید فرمان توایم****تا کجا دیگر به یغما می روی

جان نخواهد بردن از تو هیچ دل****شهر بگرفتی به صحرا می روی

گر قدم بر چشم من خواهی نهاد****دیده بر ره می نهم تا می روی

ما به دشنام از تو راضی گشته ایم****وز دعای ما به سودا می روی

گر چه آرام از دل ما می رود****همچنین می رو که زیبا می روی

دیده سعدی و دل همراه توست****تا نپنداری که

تنها می روی

غزل 633: ای باد صبحدم خبر دلستان بگوی
ای باد صبحدم خبر دلستان بگوی****وصف جمال آن بت نامهربان بگوی

بگذار مشک و بوی سر زلف او بیار****یاد شکر مکن سخنی زان دهان بگوی

بستم به عشق موی میانش کمر چو مور****گر وقت بینی این سخن اندر میان بگوی

با بلبلان سوخته بال ضمیر من****پیغام آن دو طوطی شکرفشان بگوی

دانم که باز بر سر کویش گذر کنی****گر بشنود حدیث منش در نهان بگوی

کای دل ربوده از بر من حکم از آن توست****گر نیز گوییم به مثل ترک جان بگوی

هر لحظه راز دل جهدم بر سر زبان****دل می تپد که عمر بشد وارهان بگوی

سر دل از زبان نشود هرگز آشکار****گر دل موافقت نکند کای زبان بگوی

ای باد صبح دشمن سعدی مراد یافت****نزدیک دوستان وی این داستان بگوی

غزل 634: ای که به حسن قامتت سرو ندیده ام سهی
ای که به حسن قامتت سرو ندیده ام سهی****گر همه دشمنی کنی از همه دوستان بهی

جور بکن که حاکمان جور کنند بر رهی****شیر که پایبند شد تن بدهد به روبهی

از نظرت کجا رود ور برود تو همرهی****رفت و رها نمی کنی آمد و ره نمی دهی

شاید اگر نظر کنی ای که ز دردم آگهی****ور نکنی اثر کند دود دل سحرگهی

سعدی و عمر و زید را هیچ محل نمی نهی****وین همه لاف می زنیم از دهل میان تهی

غزل 635: اگرم حیات بخشی و گرم هلاک خواهی
اگرم حیات بخشی و گرم هلاک خواهی****سر بندگی به حکمت بنهم که پادشاهی

من اگر هزار خدمت بکنم گناهکارم****تو هزار خون ناحق بکنی و بی گناهی

به کسی نمی توانم که شکایت از تو خوانم****همه جانب تو خواهند و تو آن کنی که خواهی

تو به آفتاب مانی ز کمال حسن طلعت****که نظر نمی تواند که ببیندت که ماهی

من اگر چنان که نهیست نظر به دوست کردن****همه عمر توبه کردم که نگردم از مناهی

به خدای اگر به دردم بکشی که برنگردم****کسی از تو چون گریزد که تواش گریزگاهی

منم ای نگار و چشمی که در انتظار رویت****همه شب نخفت مسکین و بخفت مرغ و ماهی

و گر این شب درازم بکشد در آرزویت****نه عجب که زنده گردم به نسیم صبحگاهی

غم عشق اگر بکوشم که ز دوستان بپوشم****سخنان سوزناکم بدهد بر آن گواهی

خضری چو کلک سعدی همه روز در سیاحت****نه عجب گر آب حیوان به درآید از سیاهی

غزل 636: نشنیده ام که ماهی بر سر نهد کلاهی
نشنیده ام که ماهی بر سر نهد کلاهی****یا سرو با جوانان هرگز رود به راهی

سرو بلند بستان با این همه لطافت****هر روزش از گریبان سر برنکرد ماهی

گر من سخن نگویم در حسن اعتدالت****بالات خود بگوید زین راستتر گواهی

روزی چو پادشاهان خواهم که برنشینی****تا بشنوی ز هر سو فریاد دادخواهی

با لشکرت چه حاجت رفتن به جنگ دشمن****تو خود به چشم و ابرو برهم زنی سپاهی

خیلی نیازمندان بر راهت ایستاده****گر می کنی به رحمت در کشتگان نگاهی

ایمن مشو که رویت آیینه ایست روشن****تا کی چنین بماند وز هر کناره آهی

گویی چه جرم دیدی تا دشمنم گرفتی****خود را نمی شناسم جز دوستی گناهی

ای ماه سروقامت شکرانه سلامت****از حال زیردستان می پرس گاه گاهی

شیری در این قضیت کهتر شده ز موری****کوهی در این ترازو

کمتر شده ز کاهی

ترسم چو بازگردی از دست رفته باشم****وز رستنی نبینی بر گور من گیاهی

سعدی به هر چه آید گردن بنه که شاید****پیش که داد خواهی از دست پادشاهی

غزل 637: ندانم از من خسته جگر چه می خواهی
ندانم از من خسته جگر چه می خواهی****دلم به غمزه ربودی دگر چه می خواهی

اگر تو بر دل آشفتگان ببخشایی****ز روزگار من آشفته تر چه می خواهی

به هرزه عمر من اندر سر هوای تو شد****جفا ز حد بگذشت ای پسر چه می خواهی

ز دیده و سر من آن چه اختیار توست****به دیده هر چه تو گویی به سر چه می خواهی

شنیده ام که تو را التماس شعر رهیست****تو کان شهد و نباتی شکر چه می خواهی

به عمری از رخ خوب تو برده ام نظری****کنون غرامت آن یک نظر چه می خواهی

دریغ نیست ز تو هر چه هست سعدی را****وی آن کند که تو گویی دگر چه می خواهی

ترجیع بند
ای سرو بلند قامت دوست****وه وه که شمایلت چه نیکوست

در پای لطافت تو میراد****هر سرو سهی که بر لب جوست

نازک بدنی که می نگنجد****در زیر قبا چو غنچه در پوست

مه پاره به بام اگر برآید****که فرق کند که ماه یا اوست؟

آن خرمن گل نه گل که باغست****نه باغ ارم که باغ مینوست

آن گوی معنبرست در جیب****یا بوی دهان عنبرین بوست

در حلقهٔ صولجان زلفش****بیچاره دل اوفتاده چون گوست

می سوزد و همچنان هوادار****می میرد و همچنان دعاگوست

خون دل عاشقان مشتاق****در گردن دیدهٔ بلاجوست

من بندهٔ لعبتان سیمین****کاخر دل آدمی نه از روست

بسیار ملامتم بکردند****کاندر پی او مرو که بدخوست

ای سخت دلان سست پیمان****این شرط وفا بود که بی دوست

بنشینم و صبر پیش گیرم****دنبالهٔ کار خویش گیرم

در عهد تو ای نگار دلبند****بس عهد که بشکنند و سوگند

دیگر نرود به هیچ مطلوب****خاطر که گرفت با تو پیوند

از پیش تو راه رفتنم نیست****همچون مگس از برابر قند

عشق آمد و رسم عقل برداشت****شوق آمد و بیخ صبر برکند

در هیچ زمانه ای نزادست****مادر به جمال چون تو فرزند

باد است نصیحت رفیقان****و

اندوه فراق کوه الوند

من نیستم ار کسی دگر هست****از دوست به یاد دوست خرسند

این جور که می بریم تا کی؟****وین صبر که می کنیم تا چند؟

چون مرغ به طمع دانه در دام****چون گرگ به بوی دنبه در بند

افتادم و مصلحت چنین بود****بی بند نگیرد آدمی پند

مستوجب این و بیش ازینم****باشد که چو مردم خردمند

بنشینم و صبر پیش گیرم****دنبالهٔ کار خویش گیرم

امروز جفا نمی کند کس****در شهر مگر تو می کنی بس

در دام تو عاشقان گرفتار****در بند تو دوستان محبس

یا محرقتی بنار خد****من جمرتها السراج تقبس

صبحی که مشام جان عشاق****خوشبوی کند اذا تنفس

استقبله و ان تولی****استأنسه و ان تعبس

اندام تو خود حریر چینست****دیگر چه کنی قبای اطلس؟

من در همه قولها فصیحم****در وصف شمایل تو اخرس

جان در قدمت کنم ولیکن****ترسم ننهی تو پای بر خس

ای صاحب حسن در وفا کوش****کاین حسن وفا نکرد با کس

آخر به زکات تندرستی****فریاد دل شکستگان رس

من بعد مکن چنان کزین پیش****ورنه به خدا که من ازین پس

بنشینم و صبر پیش گیرم****دنبالهٔ کار خویش گیرم

گفتار خوش و لبان باریک****ما أطیب فاک جل باریک

از روی تو ماه آسمان را****شرم آمد و شد هلال باریک

یا قاتلتی بسیف لحظ****والله قتلتنی بهاتیک

از بهر خدا، که مالکان، جور****چندین نکنند بر ممالیک

شاید که به پادشه بگویند****ترک تو بریخت خون تاجیک

دانی که چه شب گذشت بر من؟****لایأت بمثلها اعادیک

با اینهمه گر حیات باشد****هم روز شود شبان تاریک

فی الجمله نماند صبر و آرام****کم تزجرنی و کم اداریک

دردا که به خیره عمر بگذشت****ای دل تو مرا نمی گذاریک

بنشینم و صبر پیش گیرم****دنبالهٔ کار خویش گیرم

چشمی که نظر نگه ندارد****بس فتنه که با سر دل آرد

آهوی کمند زلف خوبان****خود را به هلاک می سپارد

فریاد ز دست نقش، فریاد****و آن دست که

نقش می نگارد

هرجا که مولهی چو فرهاد****شیرین صفتی برو گمارد

کس بار مشاهدت نچیند****تا تخم مجاهدت نکارد

نالیدن عاشقان دلسوز****ناپخته مجاز می شمارد

عیبش مکنید هوشمندان****گر سوخته خرمنی بزارد

خاری چه بود به پای مشتاق؟****تیغیش بران که سر نخارد

حاجت به در کسیست ما را****کاو حاجت کس نمی گزارد

گویند برو ز پیش جورش****من می روم او نمی گذارد

من خود نه به اختیار خویشم****گر دست ز دامنم بدارد

بنشینم و صبر پیش گیرم****دنبالهٔ کار خویش گیرم

بعد از طلب تو در سرم نیست****غیر از تو به خاطر اندرم نیست

ره می ندهی که پیشت آیم****وز پیش تو ره که بگذرم نیست

من مرغ زبون دام انسم****هرچند که می کشی پرم نیست

گر چون تو پری در آدمیزاد****گویند که هست باورم نیست

مهر از همه خلق برگرفتم****جز یاد تو در تصورم نیست

گویند بکوش تا بیابی****می کوشم و بخت یاورم نیست

قسمی که مرا نیافریدند****گر جهد کنم میسرم نیست

ای کاش مرا نظر نبودی****چون حظ نظر برابرم نیست

فکرم به همه جهان بگردید****وز گوشهٔ صبر بهترم نیست

با بخت جدل نمی توان کرد****اکنون که طریق دیگرم نیست

بنشینم و صبر پیش گیرم****دنبالهٔ کار خویش گیرم

ای دل نه هزار عهد کردی****کاندر طلب هوا نگردی؟

کس را چه گنه تو خویشتن را****بر تیغ زدی و زخم خوردی

دیدی که چگونه حاصل آمد****از دعوی عشق روی زردی؟

یا دل بنهی به جور و بیداد****یا قصهٔ عشق درنوردی

ای سیم تن سیاه گیسو****کز فکر سرم سپید کردی

بسیار سیه، سپید کردست****دوران سپهر لاجوردی

صلحست میان کفر و اسلام****با ما تو هنوز در نبردی

سر بیش گران مکن، که کردیم****اقرار به بندگی و خردی

با درد توام خوشست ازیراک****هم دردی و هم دوای دردی

گفتی که صبور باش، هیهات****دل موضع صبر بود و بردی

هم چاره تحملست و تسلیم****ورنه به کدام جهد و مردی

بنشینم و صبر پیش گیرم****دنبالهٔ

کار خویش گیرم

بگذشت و نگه نکرد با من****در پای کشان، ز کبر دامن

دو نرگس مست نیم خوابش****در پیش و به حسرت از قفا من

ای قبلهٔ دوستان مشتاق****گر با همه آن کنی که با من

بسیار کسان که جان شیرین****در پای تو ریزد اولا من

گفتم که شکایتی بخوانم****از دست تو پیش پادشا من

کاین سخت دلی و سست مهری****جرم از طرف تو بود یا من؟

دیدم که نه شرط مهربانیست****گر بانگ برآرم از جفا من

گر سر برود فدای پایت****دست از تو نمی کنم رها من

جز وصل توام حرام بادا****حاجت که بخواهم از خدا من

گویندم ازو نظر بپرهیز****پرهیز ندانم از قضا من

هرگز نشنیده ای که یاری****بی یار صبور بود تا من

بنشینم و صبر پیش گیرم****دنبالهٔ کار خویش گیرم

ای روی تو آفتاب عالم****انگشت نمای آل آدم

احیای روان مردگان را****بویت نفس مسیح مریم

بر جان عزیزت آفرین باد****بر جسم شریفت اسم اعظم

محبوب منی چو دیدهٔ راست****ای سرو روان به ابروی خم

دستان که تو داری از پریروی****بس دل ببری به کف و معصم

تنها نه منم اسیر عشقت****خلقی متعشقند و من هم

شیرین جهان تویی به تحقیق****بگذار حدیث ما تقدم

خوبیت مسلمست و ما را****صبر از تو نمی شود مسلم

تو عهد وفای خود شکستی****وز جانب ما هنوز محکم

مگذار که خستگان بمیرند****دور از تو به انتظار مرهم

بی ما تو به سر بری همه عمر****من بی تو گمان مبر که یکدم

بنشینم و صبر پیش گیرم****دنبالهٔ کار خویش گیرم

گل را مبرید پیش من نام****با حسن وجود آن گل اندام

انگشت نمای خلق بودیم****مانند هلال از آن مه تام

بر ما همه عیب ها بگفتند****یا قوم الی متی و حتام؟

ما خود زده ایم جام بر سنگ****دیگر مزنید سنگ بر جام

آخر نگهی به سوی ما کن****ای دولت خاص و حسرت عام

بس در طلب

تو دیگ سودا****پختیم و هنوز کار ما خام

درمان اسیر عشق صبرست****تا خود به کجا رسد سرانجام

من در قدم تو خاک بادم****باشد که تو بر سرم نهی گام

دور از تو شکیب چند باشد؟****ممکن نشود بر آتش آرام

در دام غمت چو مرغ وحشی****می پیچم و سخت می شود دام

من بی تو نه راضیم ولیکن****چون کام نمی دهی به ناکام

بنشینم و صبر پیش گیرم****دنبالهٔ کار خویش گیرم

ای زلف تو هر خمی کمندی****چشمت به کرشمه چشم بندی

مخرام بدین صفت مبادا****کز چشم بدت رسد گزندی

ای آینه ایمنی که ناگاه****در تو رسد آه دردمندی

یا چهره بپوش یا بسوزان****بر روی چو آتشت سپندی

دیوانهٔ عشقت ای پریروی****عاقل نشود به هیچ پندی

تلخست دهان عیشم از صبر****ای تنگ شکر بیار قندی

ای سرو به قامتش چه مانی؟****زیباست ولی نه هر بلندی

گریم به امید و دشمنانم****بر گریه زنند ریشخندی

کاجی ز درم درآمدی دوست****تا دیدهٔ دشمنان بکندی

یارب چه شدی اگر به رحمت****باری سوی ما نظر فکندی؟

یکچند به خیره عمر بگذشت****من بعد بر آن سرم که چندی

بنشینم و صبر پیش گیرم****دنبالهٔ کار خویش گیرم

آیا که به لب رسید جانم****آوخ که ز دست شد عنانم

کس دید چو من ضعیف هرگز****کز هستی خویش درگمانم؟

پروانه ام اوفتان و خیزان****یکباره بسوز و وارهانم

گر لطف کنی بجای اینم****ور جور کنی سزای آنم

جز نقش تو نیست در ضمیرم****جز نام تو نیست بر زبانم

گر تلخ کنی به دوریم عیش****یادت چو شکر کند دهانم

اسرار تو پیش کس نگویم****اوصاف تو پیش کس نخوانم

با درد تو یاوری ندارم****وز دست تو مخلصی ندانم

عاقل بجهد ز پیش شمشیر****من کشتهٔ سر بر آستانم

چون در تو نمی توان رسیدن****به زان نبود که تا توانم

بنشینم و صبر پیش گیرم****دنبالهٔ کار خویش گیرم

آن برگ گلست یا بناگوش****یا سبزه به گرد چشمهٔ

نوش

دست چو منی قیامه باشد****با قامت چون تویی در آغوش

من ماه ندیده ام کله دار****من سرو ندیده ام قباپوش

وز رفتن و آمدن چه گویم؟****می آرد و جد و می برد هوش

روزی دهنی به خنده بگشاد****پسته، دهن تو گفت خاموش

خاطر پی زهد و توبه می رفت****عشق آمد و گفت زرق مفروش

مستغرق یادت آنچنانم****کم هستی خویش شد فراموش

یاران به نصیحتم چه گویند****بنشین و صبور باش و مخروش

ای خام من اینچنین بر آتش****عیبم مکن ار برآورم جوش

تا جهد بود به جان بکوشم****وانگه به ضرورت از بن گوش

بنشینم و صبر پیش گیرم****دنبالهٔ کار خویش گیرم

طاقت برسید و هم بگفتم****عشقت که ز خلق می نهفتم

طاقم ز فراق و صبر و آرام****زآن روز که با غم تو جفتم

آهنگ دراز شب ز من پرس****کز فرقت تو دمی نخفتم

بر هر مژه قطره ای چو الماس****دارم که به گریه سنگ سفتم

گر کشته شوم عجب مدارید****من خود ز حیات در شگفتم

تقدیر درین میانم انداخت****چندانکه کناره می گرفتم

دی بر سر کوی دوست لختی****خاک قدمش به دیده رفتم

نه خوارترم ز خاک بگذار****تا در قدم عزیزش افتم

زانگه که برفتی از کنارم****صبر از دل ریش گفت رفتم

می رفت و به کبر و ناز می گفت****بی ما چه کنی؟ به لابه گفتم

بنشینم و صبر پیش گیرم****دنبالهٔ کار خویش گیرم

باری بگذر که در فراقت****خون شد دل ریش از اشتیاقت

بگشای دهن که پاسخ تلخ****گویی شکرست در مذاقت

در کشتهٔ خویشتن نگه کن****روزی اگر افتد اتفاقت

تو خنده زنان چو شمع و خلقی****پروانه صفت در احتراقت

ما خود ز کدام خیل باشیم****تا خیمه زنیم در وثاقت؟

ما اخترت صبابتی ولکن****عینی نظرت و ما اطاقت

بس دیده که شد در انتظارت****دریا و نمی رسد به ساقت

تو مست شراب و خواب و ما را****بیخوابی کشت در تیاقت

نه قدرت با تو بودنم هست****نه طاقت

آنکه در فراقت

بنشینم و صبر پیش گیرم****دنبالهٔ کار خویش گیرم

آوخ که چو روزگار برگشت****از من دل و صبر و یار برگشت

برگشتن ما ضرورتی بود****وآن شوخ به اختیار برگشت

پرورده بدم به روزگارش****خو کرد و چو روزگار برگشت

غم نیز چه بودی ار برفتی****آن روز که غمگسار برگشت

رحمت کن اگر شکسته ای را****صبر از دل بیقرار برگشت

عذرش بنه ار به زیر سنگی****سر کوفته ای چو مار برگشت

زین بحر عمیق جان به در برد****آنکس که هم از کنار برگشت

من ساکن خاک پاک عشقم****نتوانم ازین دیار برگشت

بیچارگیست چارهٔ عشق****دانی چه کنم چو یار برگشت؟

بنشینم و صبر پیش گیرم****دنبالهٔ کار خویش گیرم

هر دل که به عاشقی زبون نیست****دست خوش روزگار دون نیست

جز دیدهٔ شوخ عاشقان را****بر چهره دوان سرشک خون نیست

کوته نظری به خلوتم گفت****سودا مکن آخرت جنون نیست

گفتم ز تو کی برآید این دود****کت آتش غم در اندرون نیست؟

عاقل داند که نالهٔ زار****از سوزش سینه ای برون نیست

تسلیم قضا شود کزین قید****کس را به خلاص رهنمون نیست

صبر ار نکنم چه چاره سازم؟****آرام دل از یکی فزون نیست

گر بکشد و گر معاف دارد****در قبضهٔ او چو من زبون نیست

دانی به چه ماند آب چشمم؟****سیماب، که یکدمش سکون نیست

در دهر وفا نبود هرگز****یا بود و به بخت ما کنون نیست

جان برخی روی یار کردم****گفتم مگرش وفاست چون نیست

بنشینم و صبر پیش گیرم****دنبالهٔ کار خویش گیرم

در پای تو هرکه سر نینداخت****از روی تو پرده بر نینداخت

در تو نرسید و پی غلط کرد****آن مرغ که بال و پر نینداخت

کس با رخ تو نباخت اسبی****تا جان چو پیاده در نینداخت

نفزود غم تو روشنایی****آن را که چو شمع سر نینداخت

بارت بکشم که مرد معنی****در باخت سر و سپر نینداخت

جان

داد و درون به خلق ننمود****خون خورد و سخن به در نینداخت

روزی گفتم کسی چون من جان****از بهر تو در خطر نینداخت

گفتا نه که تیر چشم مستم****صید از تو ضعیفتر نینداخت

با آنکه همه نظر در اویم****روزی سوی ما نظر نینداخت

نومید نیم که چشم لطفی****بر من فکند، و گر نینداخت

بنشینم و صبر پیش گیرم****دنبالهٔ کار خویش گیرم

ای بر تو قبای حسن چالاک****صد پیرهن از محبتت چاک

پیشت به تواضعست گویی****افتادن آفتاب بر خاک

ما خاک شویم و هم نگردد****خاک درت از جبین ما پاک

مهر از تو توان برید؟ هیهات****کس بر تو توان گزید؟ حاشاک

اول دل برده باز پس ده****تا دست بدارمت ز فتراک

بعد از تو به هیچ کس ندارم****امید و ز کس نیایدم باک

درد از جهت تو عین داروست****زهر از قبل تو محض تریاک

سودای تو آتشی جهانسوز****هجران تو ورطه ای خطرناک

روی تو چه جای سحر بابل؟****موی تو چه جای مار ضحاک؟

سعدی بس ازین سخن که وصفش****دامن ندهد به دست ادراک

گرد ارچه بسی هوا بگیرد****هرگز نرسد به گرد افلاک

پای طلب از روش فرو ماند****می بینم و حیله نیست الاک

بنشینم و صبر پیش گیرم****دنبالهٔ کار خویش گیرم

ای چون لب لعل تو شکر نی****بادام چو چشمت ای پسر نی

جز سوی تو میل خاطرم نه****جز در رخ تو مرا نظر نی

خوبان جهان همه بدیدم****مثل تو به چابکی دگر نی

پیران جهان نشان ندادند****چون تو دگری به هیچ قرنی

ای آنکه به باغ دلبری بر****چون قد خوش تو یک شجر نی

چندین شجر وفا نشاندم****وز وصل تو ذره ای ثمر نی

آوازهٔ من ز عرش بگذشت****وز درد دلم تو را خبر نی

از رفتن من غمت نباشد****از آمدن تو خود اثر نی

باز آیم اگر دهی اجازت****ای راحت جان من، و گر نی

بنشینم

و صبر پیش گیرم****دنبالهٔ کار خویش گیرم

شد موسم سبزه و تماشا****برخیز و بیا به سوی صحرا

کان فتنه که روی خوب دارد****هرجا که نشست خاست غوغا

صاحبنظری که دید رویش****دیوانهٔ عشق گشت و شیدا

دانی نکند قبول هرگز****دیوانه حدیث مرد دانا

چشم از پی دیدن تو دارم****من بی تو خسم کنار دریا

از جور رقیب تو ننالم****خارست نخست بار خرما

سعدی غم دل نهفته می دار****تا می نشوی ز غیر رسوا

گفتست مگر حسود با تو****زنهار مرو ازین پس آنجا

من نیز اگرچه ناشکیبم****روزی دو برای مصلحت را

بنشینم و صبر پیش گیرم****دنبالهٔ کار خویش گیرم

بربود جمالت ای مه نو****از ماه شب چهارده ضو

چون می گذری بگو به طاوس****گر جلوه کنان روی چنین رو

گر لاف زنی که من صبورم****بعد از تو، حکایتست و مشنو

دستی ز غمت نهاده بر دل****چشمی ز پیت فتاده در گو

یا از در عاشقان درون آی****یا از دل طالبان برون شو

زین جور و تحکمت غرض چیست؟****بنیاد وجود ما کن و رو

یا متلف مهجتی و نفسی****الله یقیک محضر السو

با من چو جوی ندید معشوق****نگرفت حدیث من به یک جو

گفتم کهنم مبین که روزی****بینی که شود به خلعتی نو

در سایهٔ شاه آسمان قدر****مه طلعت آفتاب پرتو

وز لطف من این حدیث شیرین****گر می نرسد به گوش خسرو

بنشینم و صبر پیش گیرم****دنبالهٔ کار خویش گیرم


رباعیات
حرف ا
رباعی شماره 1: هر ساعتم اندرون بجوشد خون را
هر ساعتم اندرون بجوشد خون را****واگاهی نیست مردم بیرون را

الا مگر آنکه روی لیلی دیدست****داند که چه درد می کشد مجنون را؟

رباعی شماره 2: عشاق به درگهت اسیرند بیا
عشاق به درگهت اسیرند بیا****بدخویی تو بر تو نگیرند بیا

هرجور و جفا که کرده ای معذوری****زان پیش که عذرت نپذیرند بیا

حرف ب
رباعی شماره 3: ای چشم تو مست خواب و سرمست شراب
ای چشم تو مست خواب و سرمست شراب****صاحبنظران تشنه و وصل تو سراب

مانند تو آدمی در آباد و خراب****باشد که در آیینه توان دید و در آب

حرف ت
رباعی شماره 4: چون دل ز هوای دوست نتوان پرداخت
چون دل ز هوای دوست نتوان پرداخت****درمانش تحملست و سر پیش انداخت

یا ترک گل لعل همی باید گفت****یا با الم خار همی باید ساخت

رباعی شماره 5: دل می رود و دیده نمی شاید دوخت
دل می رود و دیده نمی شاید دوخت****چون زهد نباشد نتوان زرق فروخت

پروانهٔ مستمند را شمع نسوخت****آن سوخت که شمع را چنین می افروخت

رباعی شماره 6: روزی گفتی شبی کنم دلشادت
روزی گفتی شبی کنم دلشادت****وز بند غمان خود کنم آزادت

دیدی که از آن روز چه شبها بگذشت****وز گفتهٔ خود هیچ نیامد یادت؟

رباعی شماره 7: صد بار بگفتم به غلامان درت
صد بار بگفتم به غلامان درت****تا آینه دیگر نگذارند برت

ترسم که ببینی رخ همچون قمرت****کس باز نیاید دگر اندر نظرت

رباعی شماره 8: آن یار که عهد دوستاری بشکست
آن یار که عهد دوستاری بشکست****می رفت و منش گرفته دامان در دست

می گفت دگرباره به خوابم بینی****پنداشت که بعد از آن مرا خوابی هست

رباعی شماره 9: شبها گذرد که دیده نتوانم بست
شبها گذرد که دیده نتوانم بست****مردم همه از خواب و من از فکر تو مست

باشد که به دست خویش خونم ریزی****تا جان بدهم دامن مقصود به دست

رباعی شماره 10: هشیار سری بود ز سودای تو مست
هشیار سری بود ز سودای تو مست****خوش آنکه ز روی تودلش رفت ز دست

بی تو همه هیچ نیست در ملک وجود****ور هیچ نباشد چو تو هستی همه هست

رباعی شماره 11: گر زحمت مردمان این کوی از ماست
گر زحمت مردمان این کوی از ماست****یا جرم ترش بودن آن روی از ماست

فردا متغیر شود آن روی چو شیر****ما نیز برون شویم چون موی از ماست

رباعی شماره 12: وه وه که قیامتست این قامت راست
وه وه که قیامتست این قامت راست****با سرو نباشد این لطافت که تراست

شاید که تو دیگر به زیارت نروی****تا مرده نگوید که قیامت برخاست

رباعی شماره 13: سرو از قدت اندازهٔ بالا بردست
سرو از قدت اندازهٔ بالا بردست****بحر از دهنت لؤلؤ لالا بردست

هر جا که بنفشه ای ببینم گویم****مویی ز سرت باد به صحرا بردست

رباعی شماره 14: امشب که حضور یار جان افروزست
امشب که حضور یار جان افروزست****بختم به خلاف دشمنان پیروزست

گو شمع بمیر و مه فرو شو که مرا****آن شب که تو در کنار باشی روزست

رباعی شماره 15: آن شب که تو در کنار مایی روزست
آن شب که تو در کنار مایی روزست****و آن روز که با تو می رود نوروزست

دی رفت و به انتظار فردا منشین****دریاب که حاصل حیات امروزست

رباعی شماره 16: گویند هوای فصل آزار خوشست
گویند هوای فصل آزار خوشست****بوی گل و بانگ مرغ گلزار خوشست

ابریشم زیر ونالهٔ زار خوشست****ای بیخبران اینهمه با یار خوشست

رباعی شماره 17: خیزم بروم چو صبر نامحتملست
خیزم بروم چو صبر نامحتملست****جان در قدمش کنم که آرام دلست

و اقرار کنم برابر دشمن و دوست****کانکس که مرا بکشت از من بحلست

رباعی شماره 18: آن ماه که گفتی ملک رحمانست
آن ماه که گفتی ملک رحمانست****این بار اگرش نگه کنی شیطانست

رویی که چو آتش به زمستان خوش بود****امروز چو پوستین به تابستانست

رباعی شماره 19: آن سست وفا که یار دل سخت منست
آن سست وفا که یار دل سخت منست****شمع دگران و آتش رخت منست

ای با همه کس به صلح و با ما به خلاف****جرم از تو نباشد گنه از بخت منست

رباعی شماره 20: از بس که بیازرد دل دشمن و دوست
از بس که بیازرد دل دشمن و دوست****گویی به گناه مسخ کردندش پوست

وقتی غم او بر همه دلها بودی****اکنون همه غمهای جهان بر دل اوست

رباعی شماره 21: ای در دل من رفته چو خون در رگ و پوست
ای در دل من رفته چو خون در رگ و پوست****هرچ آن به سر آیدم ز دست تو نکوست

ای مرغ سحر تو صبح برخاسته ای****ما خود همه شب نخفته ایم از غم دوست

رباعی شماره 22: چون حال بدم در نظر دوست نکوست
چون حال بدم در نظر دوست نکوست****دشمن ز جفا گو ز تنم برکن پوست

چون دشمن بیرحم فرستادهٔ اوست****بدعهدم اگر ندارم این دشمن دوست

رباعی شماره 23: غازی ز پی شهادت اندر تک و پوست
غازی ز پی شهادت اندر تک و پوست****وان را که غم تو کشت فاضلتر ازوست

فردای قیامت این بدان کی ماند****کان کشتهٔ دشمنست و آن کشتهٔ دوست؟

رباعی شماره 24: گر دل به کسی دهند باری به تو دوست
گر دل به کسی دهند باری به تو دوست****کت خوی خوش و بوی خوش و روی نکوست

از هر که وجود صبر بتوانم کرد****الا ز وجودت که وجودم همه اوست

رباعی شماره 25: گر زخم خورم ز دست چون مرهم دوست
گر زخم خورم ز دست چون مرهم دوست****یا مغز برآیدم چو بادام از پوست

غیرت نگذاردم که نالم به کسی****تا خلق ندانند که منظور من اوست

رباعی شماره 26: گویند رها کنش که یاری بدخوست
گویند رها کنش که یاری بدخوست****خوبیش نیرزد به درشتی که دروست

بالله بگذارید میان من و دوست****نیک و بد و رنج و راحت از دوست نکوست

رباعی شماره 27: شب نیست که چشمم آرزومند تو نیست
شب نیست که چشمم آرزومند تو نیست****وین جان به لب رسیده در بند تو نیست

گر تو دگری به جای من بگزینی****من عهد تو نشکنم که مانند تو نیست

رباعی شماره 28: با دوست چنانکه اوست می باید داشت
با دوست چنانکه اوست می باید داشت****خونابه درون پوست می باید داشت

دشمن که نمی توانمش دید به چشم****از بهر دل تو دوست می باید داشت

رباعی شماره 29: بگذشت و چه گویم که چه بر من بگذشت
بگذشت و چه گویم که چه بر من بگذشت****سیلاب محبتم ز دامن بگذشت

دستی به دلم فرو کن ای یار عزیز****تا تیر ببینی که ز جوشن بگذشت

حرف د
رباعی شماره 30: روی تو به فال دارم ای حور نژاد
روی تو به فال دارم ای حور نژاد****زیرا که بدو بوسه همی نتوان داد

فرخنده کسی که فال گیرد ز رخت****تا لاجرم از محنت و غم باشد شاد

رباعی شماره 31: تو هرچه بپوشی به تو زیبا گردد
تو هرچه بپوشی به تو زیبا گردد****گر خام بود اطلس و دیبا گردد

مندیش که هرکه یک نظر روی تو دید****دیگر همه عمر از تو شکیبا گردد

رباعی شماره 32: نوروز که سیل در کمر می گردد
نوروز که سیل در کمر می گردد****سنگ از سر کوهسار در می گردد

از چشمهٔ چشم ما برفت اینهمه سیل****گویی که دل تو سخت تر می گردد

رباعی شماره 33: کس عهد وفا چنانکه پروانهٔ خرد
کس عهد وفا چنانکه پروانهٔ خرد****با دوست به پایان نشنیدیم که برد

مقراض به دشمنی سرش برمی داشت****پروانه به دوستیش در پا می مرد

رباعی شماره 34: دستارچه ای کان بت دلبر دارد
دستارچه ای کان بت دلبر دارد****گر بویی ازان باد صبا بردارد

بر مردهٔ صد ساله اگر برگذرد****در حال ز خاک تیره سر بردارد

رباعی شماره 35: گر باد ز گل حسن شبابش ببرد
گر باد ز گل حسن شبابش ببرد****بلبل نه حریفست که خوابش ببرد

گل وقت رسیدن آب عطار ببرد****عطار به وقت رفتن آبش ببرد

رباعی شماره 36: کس نیست که غم از دل ما داند برد
کس نیست که غم از دل ما داند برد****یا چارهٔ کار عشق بتواند برد

گفتم که به شوخی ببرد دست از ما****زین دست که او پیاده می داند برد

رباعی شماره 37: هر وقت که بر من آن پسر می گذرد
هر وقت که بر من آن پسر می گذرد****دانی که ز شوقم چه به سر می گذرد؟

گو هر سخن تلخ که خواهی فرمای****آخر به دهان چون شکر می گذرد

رباعی شماره 38: خالی که مرا عاجز و محتال بکرد
خالی که مرا عاجز و محتال بکرد****خطی برسید و دفع آن خال بکرد

خال سیهش بود که خونم می ریخت****ریش آمد و رویش همه چون خال بکرد

رباعی شماره 39: چون بخت به تدبیر نکو نتوان کرد
چون بخت به تدبیر نکو نتوان کرد****بیفایده سعی و گفت و گو نتوان کرد

گفتم بروم صبر کنم یک چندی****هم صبر برو که صبر ازو نتوان کرد

رباعی شماره 40: شمع ارچه به گریه جانگدازی می کرد
شمع ارچه به گریه جانگدازی می کرد****گریه زده خندهٔ مجازی می کرد

آن شوخ سرش را ببریدند و هنوز****استاده بد و زبان درازی می کرد

رباعی شماره 41: ای باد چو عزم آن زمین خواهی کرد
ای باد چو عزم آن زمین خواهی کرد****رخ در رخ یار نازنین خواهی کرد

از ماش بسی دعا و خدمت برسان****گو یاد ز دوستان چنین خواهی کرد؟

رباعی شماره 42: آن دوست که آرام دل ما باشد
آن دوست که آرام دل ما باشد****گویند که زشتست بهل تا باشد

شاید که به چشم کس نه زیبا باشد****تا یاری از آن من تنها باشد

رباعی شماره 43: آن را که جمال ماه پیکر باشد
آن را که جمال ماه پیکر باشد****در هرچه نگه کند منور باشد

آیینه به دست هرکه ننماید نور****از طلعت بی صفای او در باشد

رباعی شماره 44: آن را که نظر به سوی هر کس باشد
آن را که نظر به سوی هر کس باشد****در دیدهٔ صاحبنظران خس باشد

قاضی به دو شاهد بدهد فتوی شرع****در مذهب عشق شاهدی بس باشد

رباعی شماره 45: هر سرو که در بسیط عالم باشد
هر سرو که در بسیط عالم باشد****شاید که به پیش قامتت خم باشد

از سرو بلند هرگز این چشم مدار****بالای دراز را خرد کم باشد

رباعی شماره 46: گر دست تو در خون روانم باشد
گر دست تو در خون روانم باشد****مندیش که آن دم غم جانم باشد

گویم چه گناه از من مسکین آمد****کو خسته شد از من غم آنم باشد

رباعی شماره 47: بیچاره کسی که بر تو مفتون باشد
بیچاره کسی که بر تو مفتون باشد****دور از تو گرش دلیست پر خون باشد

آن کش نفسی قرار بی روی تو نیست****اندیش که بی تو مدتی چون باشد

رباعی شماره 48: آهو بره را که شیر در پی باشد
آهو بره را که شیر در پی باشد****بیچاره چه اعتماد بر وی باشد؟

این ملح در آب چند بتواند بود****وین برف در آفتاب تا کی باشد؟

رباعی شماره 49: ما را به چه روی از تو صبوری باشد
ما را به چه روی از تو صبوری باشد****یا طاقت دوستی و دوری باشد

جایی که درخت گل سوری باشد****جوشیدن بلبلان ضروری باشد

رباعی شماره 50: مشنو که مرا از تو صبوری باشد
مشنو که مرا از تو صبوری باشد****یا طاقت دوستی و دوری باشد

لیکن چه کنم گر نکنم صبر و شکیب؟****خرسندی عاشقان ضروری باشد

رباعی شماره 51: آن خال حسن که دیدمی خالی شد
آن خال حسن که دیدمی خالی شد****وان لعبت با جمال جمالی شد

چال زنخش که جان درو می آسود****تا ریش برآورد سیه چالی شد

رباعی شماره 52: دانی که چرا بر دهنم راز آمد
دانی که چرا بر دهنم راز آمد****مرغ دلم از درون به پرواز آمد؟

از من نه عجب که هاون رویین تن****از یار جفا دید و به آواز آمد

رباعی شماره 53: روزی نظرش بر من درویش آمد
روزی نظرش بر من درویش آمد****دیدم که معلم بداندیش آمد

نگذاشت که آفتاب بر من تابد****آن سایه گران چو ابر در پیش آمد

رباعی شماره 54: گفتم شب وصل و روز تعطیل آمد
گفتم شب وصل و روز تعطیل آمد****کان شوخ دوان دوان به تعجیل آمد

گفتم که نمی نهی رخی بر رخ من****گفتا برو ابلهی مکن پیل آمد

رباعی شماره 55: وقت گل و روز شادمانی آمد
وقت گل و روز شادمانی آمد****آن شد که به سرما نتوانی آمد

رفت آنکه دلت به مهر ما گرم نبود****سرما شد و وقت مهربانی آمد

رباعی شماره 56: در چشم من آمد آن سهی سرو بلند
در چشم من آمد آن سهی سرو بلند****بربود دلم ز دست و در پای افکند

این دیدهٔ شوخ می برد دل به کمند****خواهی که به کس دل ندهی دیده ببند

رباعی شماره 57: در خرقهٔ توبه آمدم روزی چند
در خرقهٔ توبه آمدم روزی چند****چشمم به دهان واعظ و گوش به پند

ناگاه بدیدم آن سهی سرو بلند****وز یاد برفتم سخن دانشمند

رباعی شماره 58: گویند مرو در پی آن سرو بلند
گویند مرو در پی آن سرو بلند****انگشت نمای خلق بودن تا چند؟

بی فایده پندم مده ای دانشمند****من چون نروم که می برندم به کمند؟

رباعی شماره 59: کس با تو عدو محاربت نتواند
کس با تو عدو محاربت نتواند****زیرا که گرفتار کمندت ماند

نه دل دهدش که با تو شمشیر زند****نه صبر کها ز تو روی برگرداند

رباعی شماره 60: آنان که پریروی و شکر گفتارند
آنان که پریروی و شکر گفتارند****حیفست که روی خوب پنهان دارند

فی الجمله نقاب نیز بیفایده نیست****تا زشت بپوشند و نکو بگذارند

رباعی شماره 61: آن کودک لشکری که لشکر شکند
آن کودک لشکری که لشکر شکند****دایم دل ما چو قلب کافر شکند

محبوب که تازیانه در سر شکند****به زانکه ببیند و عنان برشکند

رباعی شماره 62: کس عیب نظر باختن ما نکند
کس عیب نظر باختن ما نکند****زیرا که نظر داعی تنها نکند

بیکار بهیمه ای و کژ طبع کسی****کو فرق میان زشت و زیبا نکند

رباعی شماره 63: مجنون اگر احتمال لیلی نکند
مجنون اگر احتمال لیلی نکند****شاید که به صدق عشق دعوی نکند

در مذهب عشق هر که جانی دارد****روی دل ازو به هر که دنیی نکند

رباعی شماره 64: آن درد ندارم که طبیبان دانند
آن درد ندارم که طبیبان دانند****دردیست محبت که حبیبان دانند

ما را غم روی آشنایی کشتست****این حال نباید که غریبان دانند

رباعی شماره 65: مردان نه بهشت و رنگ و بو می خواهند
مردان نه بهشت و رنگ و بو می خواهند****یا موی خوش و روی نکو می خواهند

یاری دارند مثل و مانندش نیست****در دنیی و آخرت هم او می خواهند

رباعی شماره 66: هر چند که عیبم از قفا می گویند
هر چند که عیبم از قفا می گویند****دشنام و دروغ و ناسزا می گویند

نتوان به حدیث دشمن از دوست برید****دانی چه؟ رها کنیم تا می گویند

رباعی شماره 67: با دوست به گرمابه درم خلوت بود
با دوست به گرمابه درم خلوت بود****وانروی گلینش گل حمام آلود

گفتا دگر این روی کسی دارد دوست؟****گفتم به گل آفتاب نتوان اندود

رباعی شماره 68: من دوش قضا یار و قدر پشتم بود
من دوش قضا یار و قدر پشتم بود****نارنج زنخدان تو در مشتم بود

دیدم که همی گزم لب شیرینش****بیدار چو گشتم سر انگشتم بود

رباعی شماره 69: داد طرب از عمر بده تا برود
داد طرب از عمر بده تا برود****تا ماه برآید و ثریا برود

ور خواب گران شود بخسبیم به صبح****چندانکه نماز چاشت از ما برود

رباعی شماره 70: سودای تو از سرم به در می نرود
سودای تو از سرم به در می نرود****نقشت ز برابر نظر می نرود

افسوس که در پای تو ای سرو روان****سر می رود و بی تو به سر می نرود

رباعی شماره 71: من گر سگکی زان تو باشم چه شود؟
من گر سگکی زان تو باشم چه شود؟****خاری ز گلستان تو باشم چه شود؟

شیران جهان روبه درگاه تواند****گر من سگ دربان تو باشم چه شود؟

رباعی شماره 72: چون صورت خویشتن در آیینه بدید
چون صورت خویشتن در آیینه بدید****وان کام و دهان و لب و دندان لذیذ

می گفت چنانکه می توانست شنید****بس جان به لب آمد که بدین لب نرسید

رباعی شماره 73: گر تیر جفای دشمنان می آید
گر تیر جفای دشمنان می آید****دل تنگ مکن که دوست می فرماید

بر یار ذلیل هر ملامت کاید****چون یار عزیز می پسندد شاید

رباعی شماره 74: من چاکر آنم که دلی برباید
من چاکر آنم که دلی برباید****یا دل به کسی دهد که جان آساید

آن کس که نه عاشق و نه معشوق کسیست****در ملک خدای اگر نباشد شاید

رباعی شماره 75: این ریش تو سخت زود برمی آید
این ریش تو سخت زود برمی آید****گرچه نه مراد بود برمی آید

بر آتش رخسار تو دلهای کباب****از بس که بسوخت دود برمی آید

رباعی شماره 76: امشب نه بیاض روز برمی آید
امشب نه بیاض روز برمی آید****نه نالهٔ مرغان سحر می آید

بیدار همه شب و نظر بر سر کوه****تا صبح کی از سنگ به در می آید

حرف ر
رباعی شماره 77: هرچند که هست عالم از خوبان پر
هرچند که هست عالم از خوبان پر****شیرازی و کازرونی و دشتی و لر

مولای منست آن عربی زادهٔ حر****کاخر به دهان حلو می گوید مر

رباعی شماره 78: بستان رخ تو گلستان آرد بار
بستان رخ تو گلستان آرد بار****وصل تو حیات جاودان آرد بار

بر خاک فکن قطره ای از آب دو لعل****تا بوم و بر زمانه جان آرد بار

رباعی شماره 79: از هرچه کنی مرهم ریش اولیتر
از هرچه کنی مرهم ریش اولیتر****دلداری خلق هرچه بیش اولیتر

ای دوست به دست دشمنانم مسپار****گر می کشیم به دست خویش اولیتر

حرف ز
رباعی شماره 80: ای دست جفای تو چو زلف تو دراز
ای دست جفای تو چو زلف تو دراز****وی بی سببی گرفته پای از من باز

ای دست از آستین برون کرده به عهد****وامروز کشیده پای در دامن باز

رباعی شماره 81: تا سر نکنم در سرت ای مایهٔ ناز
تا سر نکنم در سرت ای مایهٔ ناز****کوته نکنم ز دامنت دست نیاز

هرچند که راهم به تو دورست و دراز****در راه بمیرم و نگردم ز تو باز

رباعی شماره 82: نامردم اگر زنم سر از مهر تو باز
نامردم اگر زنم سر از مهر تو باز****خواهی بکشم به هجر و خواهی بنواز

ور بگریزم ز دست ای مایهٔ ناز****هر جا که روم پیش تو می آیم باز

رباعی شماره 83: ای ماه شب افروز شبستان افروز
ای ماه شب افروز شبستان افروز****خرم تن آنکه با تو باشد شب و روز

تو خود به کمال خلقت آراسته ای****پیرایه مکن، عرق مزن، عود مسوز

رباعی شماره 84: یا روی به کنج خلوت آور شب و روز
یا روی به کنج خلوت آور شب و روز****یا آتش عشق بر کن و خانه بسوز

مستوری و عاشقی به هم ناید راست****گر پرده نخواهی که درد، دیده بدوز

حرف س
رباعی شماره 85: رویی که نخواستم که بیند همه کس
رویی که نخواستم که بیند همه کس****الا شب و روز پیش من باشد و بس

پیوست به دیگران و از من ببرید****یارب تو به فریاد من مسکین رس

رباعی شماره 86: گر بیخبران و عیبگویان از پس
گر بیخبران و عیبگویان از پس****منسوب کنندم به هوی و به هوس

آخر نه گناهیست که من کردم و بس****منظور ملیح دوست دارد همه کس

حرف ش
رباعی شماره 87: منعم که به عیش می رود روز و شبش
منعم که به عیش می رود روز و شبش****نالیدن درویش نداند سببش

بس آب که می رود به جیحون و فرات****در بادیه تشنگان به جان در طلبش

رباعی شماره 88: نونیست کشیده عارض موزونش
نونیست کشیده عارض موزونش****وآن خال معنبر نقطی بر نونش

نی خود دهنش چرا نگویم نقطیست****خط دایره ای کشیده پیرامونش

رباعی شماره 89: گویند مرا صوابرایان به هوش
گویند مرا صوابرایان به هوش****چون دست نمی رسد به خرسندی کوش

صبر از متعذر چه کنم گر نکنم****گر خواهم و گر نخواهم از نرمهٔ گوش

رباعی شماره 90: همسایه که میل طبع بینی سویش
همسایه که میل طبع بینی سویش****فردوس برین بود سرا در کویش

وآن را که نخواهی که ببینی رویش****دوزخ باشد بهشت در پهلویش

رباعی شماره 91: یا همچو همای بر من افکن پر خویش
یا همچو همای بر من افکن پر خویش****تا بندگیت کنم به جان و سر خویش

گر لایق خدمتم ندانی بر خویش****تا من سر خویش گیرم و کشور خویش

حرف گ
رباعی شماره 92: ای بی تو فراخای جهان بر ما تنگ
ای بی تو فراخای جهان بر ما تنگ****ما را به تو فخرست و تو را از ما ننگ

ما با تو به صلحیم و تو را با ما جنگ****آخر بنگویی که دلست این یا سنگ؟

حرف ل
رباعی شماره 93: گر دست دهد دولت ایام وصال
گر دست دهد دولت ایام وصال****ور سر برود در سر سودای محال

یک بوسه برین نیمه خالی دهمش****از رویش و یک بوسه بران نیمهٔ خال

حرف م
رباعی شماره 94: خود را به مقام شیر می دانستم
خود را به مقام شیر می دانستم****چون خصم آمد به روبهی مانستم

گفتم من و صبر اگر بود روز فراق****چون واقعه افتاد بنتوانستم

رباعی شماره 95: خورشید رخا من به کمند تو درم
خورشید رخا من به کمند تو درم****بارت بکشم به جان و جورت ببرم

گر سیم و زرم خواهی و گر جان و سرم****خود را بفروشم و مرادت بخرم

رباعی شماره 96: هر سروقدی که بگذرد در نظرم
هر سروقدی که بگذرد در نظرم****در هیأت او خیره بماند بصرم

چون چشم ندارم که جوان گردم باز****آخر کم از آنکه در جوانان نگرم

رباعی شماره 97: شبهای دراز بیشتر بیدارم
شبهای دراز بیشتر بیدارم****نزدیک سحر روی به بالین آرم

می پندارم که دیده بی دیدن دوست****در خواب رود، خیال می پندارم

رباعی شماره 98: از جملهٔ بندگان منش بنده ترم
از جملهٔ بندگان منش بنده ترم****وز چشم خداوندیش افکنده ترم

با این همه دل بر نتوان داشت که دوست****چندانکه مرا بیش کشد زنده ترم

رباعی شماره 99: خیزم که نماند بیش ازین تدبیرم
خیزم که نماند بیش ازین تدبیرم****خصم ار همه شمشیر زند یا تیرم

گر دست دهد که آستینش گیرم****ورنه بروم بر آستانش میرم

رباعی شماره 100: گر بر رگ جان ز شستت آید تیرم
گر بر رگ جان ز شستت آید تیرم****چه خوشتر ازان که پیش دستت میرم

دل با تو خصومت آرزو می کندم****تا صلح کنیم و در کنارت گیرم

رباعی شماره 101: آن دوست که دیدنش بیارید چشم
آن دوست که دیدنش بیارید چشم****بی دیدنش از دیده نیاساید چشم

ما را ز برای دیدنش باید چشم****ور دوست نبینی به چه کار آید چشم

رباعی شماره 102: آن رفته که بود دل بدو مشغولم
آن رفته که بود دل بدو مشغولم****وافکنده به شمشیر جفا مقتولم

بازآمد و آن رونق پارینش نیست****خط خویشتن آورد که من مغرولم

رباعی شماره 103: مندیش که سست عهد و بدپیمانم
مندیش که سست عهد و بدپیمانم****وز دوستیت فرار گیرد جانم

هرچند که به خط جمال منسوخ شود****من خط تو همچنان زنخ می خوانم

رباعی شماره 104: من بندهٔ بالای تو شمشاد تنم
من بندهٔ بالای تو شمشاد تنم****فرهاد تو شیرین دهن خوش سخنم

چشمم به دهان توست و گوشم به سخن****وز عشق لبت فهم سخن می نکنم

رباعی شماره 105: هر گه که نظر بر گل رویت فکنم
هر گه که نظر بر گل رویت فکنم****خواهم که چو نرگس مژه بر هم نزنم

ور بی تو میان ارغوان و سمنم****بنشینم و چون بنفشه سر برنکنم

رباعی شماره 106: آرام دل خویش نجویم چه کنم؟
آرام دل خویش نجویم چه کنم؟****وندر طلبش به سر نپویم چه کنم؟

گویند مرو که خون خود می ریزی****مادام که در کمند اویم چه کنم؟

رباعی شماره 107: گفتم که دگر چشم به دلبر نکنم
گفتم که دگر چشم به دلبر نکنم****صوفی شوم و گوش به منکر نکنم

دیدم که خلاف طبع موزون من است****توبت کردم که توبه دیگر نکنم

رباعی شماره 108: من با تو سکون نگیرم و خو نکنم
من با تو سکون نگیرم و خو نکنم****بی عارض گلبوی تو گل بو نکنم

گویند فراموش کنش تا برود****الحمد فراموش کنم و او نکنم

رباعی شماره 109: خیزم قد و بالای چو حورش بینم
خیزم قد و بالای چو حورش بینم****وآن طلعت آفتاب نورش بینم

گر ره ندهندم که به نزدیک شوم****آخر نزنندم که ز دورش بینم

رباعی شماره 110: می آیی و لطف و کرمت می بینم
می آیی و لطف و کرمت می بینم****آسایش جان در قدمت می بینم

وآن وقت که غایبی همت می بینم****هر جا که نگه می کنمت می بینم

رباعی شماره 111: چون می کشد آن طیرهٔ خورشید و مهم
چون می کشد آن طیرهٔ خورشید و مهم****من نیز به ذل و حیف تن در ندهم

باری دو سه بوسه بر دهانش بدهم****وانگه بکشد چو می کشد بر گنهم

رباعی شماره 112: من با دگری دست به پیمان ندهم
من با دگری دست به پیمان ندهم****دانم که نیوفتد حریف از تو به هم

دل بر تو نهم که راحت جان منی****ور زانکه دل از تو برکنم بر که نهم؟

رباعی شماره 113: ما حاصل عمری به دمی بفروشیم
ما حاصل عمری به دمی بفروشیم****صد خرمن شادی به غمی بفروشیم

در یک دم اگر هزار جان دست دهد****در حال به خاک قدمی بفروشیم

رباعی شماره 114: بگذشت بر آب چشم همچون جویم
بگذشت بر آب چشم همچون جویم****پنداشت کزو مرحمتی می جویم

من قصهٔ خویشتن بدو چون گویم؟****ترکست و به چوگان بزند چون گویم

حرف ن
رباعی شماره 115: یاران به سماع نای و نی جامه دران
یاران به سماع نای و نی جامه دران****ما، دیده به جایی متحیر نگران

عشق آن منست و لهو از آن دگران****من چشم برین کنم شما گوش بر آن

رباعی شماره 116: یرلیغ ده ای خسرو خوبان جهان
یرلیغ ده ای خسرو خوبان جهان****تا پیش قدت چنگ زند سرو روان

تا کی برم از دست جفای تو قلان****نی شرع محمدست نی یاسهٔ خان

رباعی شماره 117: من خاک درش به دیده خواهم رفتن
من خاک درش به دیده خواهم رفتن****ای خصم بگوی هرچه خواهی گفتن

چون پای مگس که در عسل سخت شود****چندانکه برانی نتواند رفتن

رباعی شماره 118: مه را ز فلک به طرف بام آوردن
مه را ز فلک به طرف بام آوردن****وز روم، کلیسیا به شام آوردن

در وقت سحر نماز شام آوردن****بتوان، نتوان تو را به دام آوردن

رباعی شماره 119: در دیده به جای سرمه سوزن دیدن
در دیده به جای سرمه سوزن دیدن****برق آمده و آتش زده خرمن دیدن

در قید فرنگ غل به گردن دیدن****به زانکه به جای دوست، دشمن دیدن

رباعی شماره 120: ای دوست گرفته بر سر ما دشمن
ای دوست گرفته بر سر ما دشمن****یا دوست گزین به دوستی یا دشمن

نادیدن دوست گرچه مشکل دردیست****آسانتر ازان که بینمش با دشمن

رباعی شماره 121: ای دست تو آتش زده در خرمن من
ای دست تو آتش زده در خرمن من****تو دست نمی گذاری از دامن من

این دست نگارین که به سوزن زده ای****هرچند حلال نیست در گردن من

رباعی شماره 122: آن لطف که در شمایل اوست ببین
آن لطف که در شمایل اوست ببین****وآن خندهٔ همچو پسته در پوست ببین

نی نی تو به حسن روی او ره نبری****در چشم من آی و صورت دوست ببین

حرف و
رباعی شماره 123: چون جاه و جلال و حسن و رنگ آمد و بو
چون جاه و جلال و حسن و رنگ آمد و بو****آخر دل آدمی نه سنگست و نه رو

آن کس که نه راست طبع باشد نه نکو****نه عاشق کس بود نه کس عاشق او

رباعی شماره 124: یک روز به اتفاق صحرا من و تو
یک روز به اتفاق صحرا من و تو****از شهر برون شویم تنها من و تو

دانی که من و تو کی به هم خوش باشیم؟****آنوقت که کس نباشد الا من و تو

حرف ه
رباعی شماره 125: ما را نه ترنج از تو مرادست نه به
ما را نه ترنج از تو مرادست نه به****تو خود شکری پسته و بادام مده

گر نار ز پستان تو که باشد و مه****هرگز نبود به از زنخدان تو به

رباعی شماره 126: نه سرو توان گفت و نه خورشید و نه ماه
نه سرو توان گفت و نه خورشید و نه ماه****آه از تو که در وصف نمی آیی آه

هرکس به رهی می رود اندر طلبت****گر ره به تو بودی نبدی اینهمه راه

رباعی شماره 127: ای کاش نکردمی نگاه از دیده
ای کاش نکردمی نگاه از دیده****بر دل نزدی عشق تو راه از دیده

تقصیر ز دل بود و گناه از دیده****آه از دل و صد هزار آه از دیده

رباعی شماره 128: ای بی رخ تو چو لاله زارم دیده
ای بی رخ تو چو لاله زارم دیده****گرینده چو ابر نوبهارم دیده

روزی بینی در آرزوی رخ تو****چون اشک چکیده در کنارم دیده

رباعی شماره 129: ای مطرب ازان حریف پیغامی ده
ای مطرب ازان حریف پیغامی ده****وین دلشده را به عشوه آرامی ده

ای ساقی ازان دور وفا جامی ده****ور رشک برد حسود، گو جامی ده

رباعی شماره 130: ای راهروان را گذر از کوی تو نه
ای راهروان را گذر از کوی تو نه****ما بیخبر از عشق و خبر سوی تو نه

هر تشنه که از دست تو بستاند آب****از دست تو سیر گردد از روی تو نه

رباعی شماره 131: هرگز بود آدمی بدین زیبایی؟
هرگز بود آدمی بدین زیبایی؟****یا سرو بدین بلند و خوش بالایی؟

مسکین دل آنکه از برش برخیزی****خرم تن آنکه از درش بازآیی

حرف ی
رباعی شماره 132: گیرم که به فتوای خردمندی و رای
گیرم که به فتوای خردمندی و رای****از دایرهٔ عقل برون ننهم پای

با میل که طبع می کند چتوان کرد؟****عیبست که در من آفریدست خدای

رباعی شماره 133: کی دانستم که بیخطا برگردی؟
کی دانستم که بیخطا برگردی؟****برگشتی و خون مستمندان خوردی

بالله اگر آنکه خط کشتن دارد****آن جور پسندد که تو بی خط کردی

رباعی شماره 134: ای کاش که مردم آن صنم دیدندی
ای کاش که مردم آن صنم دیدندی****یا گفتن دلستانش بشنیدندی

تا بیدل و بیقرار گردیدندی****بر گریهٔ عاشقان نخندیدندی

رباعی شماره 135: گفتم بکنم توبه ز صاحبنظری
گفتم بکنم توبه ز صاحبنظری****باشد که بلای عشق گردد سپری

چندانکه نگه می کنم ای رشک پری****بار دومین از اولین خوبتری

رباعی شماره 136: هر روز به شیوه ای و لطفی دگری
هر روز به شیوه ای و لطفی دگری****چندانکه نگه می کنمت خوبتری

گفتم که به قاضی برمت تا دل خویش****بستانم و ترسم دل قاضی ببری

رباعی شماره 137: ای بلبل خوش سخن چه شیرین نفسی
ای بلبل خوش سخن چه شیرین نفسی****سرمست هوی و پای بند هوسی

ترسم که به یاران عزیزت نرسی****کز دست و زبان خویشتن در قفسی

رباعی شماره 138: ای پیش تو لعبتان چینی حبشی
ای پیش تو لعبتان چینی حبشی****کس چون تو صنوبر نخرامد به کشی

گر روی بگردانی و گر سر بکشی****ما با تو خوشیم گر تو با ما نه خوشی

رباعی شماره 139: ماها همه شیرینی و لطف و نمکی
ماها همه شیرینی و لطف و نمکی****نه ماه زمین که آفتاب فلکی

تو آدمیی و دیگران آدمیند؟****نی نی تو که خط سبز داری ملکی

رباعی شماره 140: کردیم بسی جام لبالب خالی
کردیم بسی جام لبالب خالی****تا بود که نهیم لب بران لب حالی

ترسنده ازان شدم که ناگاه ز جان****بی وصل لبت کنمی قالب خالی

رباعی شماره 141: در وهم نیاید که چه شیرین دهنی
در وهم نیاید که چه شیرین دهنی****اینست که دور از لب ودندان منی

ما را به سرای پادشاهان ره نیست****تو خیمه به پهلوی گدایان نزنی

رباعی شماره 142: گر کام دل از زمانه تصویر کنی
گر کام دل از زمانه تصویر کنی****بی فایده خود را ز غمان پیر کنی

گیرم که ز دشمن گله آری بر دوست****چون دوست جفا کند چه تدبیر کنی؟

رباعی شماره 143: ای کودک لشکری که لشکر شکنی
ای کودک لشکری که لشکر شکنی****تا کی دل ما چو قلب کافر شکنی؟

آن را که تو تازیانه بر سر شکنی****به زانکه ببینی و عنان برشکنی

رباعی شماره 144: ای مایهٔ درمان نفسی ننشینی
ای مایهٔ درمان نفسی ننشینی****تا صورت حال دردمندان بینی

گر من به تو فرهاد صفت شیفته ام****عیبم مکن ای جان که تو بس شیرینی

رباعی شماره 145: گر دشمن من به دوستی بگزینی
گر دشمن من به دوستی بگزینی****مسکین چه کند با تو بجز مسکینی

صد جور بکن که همچنان مطبوعی****صد تلخ بگو که همچنان شیرینی

رباعی شماره 146: گر دولت و بخت باشد و روزبهی
گر دولت و بخت باشد و روزبهی****در پای تو سر ببازم ای سرو سهی

سهلست که من در قدمت خاک شوم****ترسم که تو پای بر سر من ننهی

قطعات
حرف ب
قطعه شماره 1: خذالکتاب و بلغ سلامی الاحباب
متی حللت به شیراز یا نسیم الصبح****خذالکتاب و بلغ سلامی الاحباب

اگر چه صبر من از روی دوست ممکن نیست****همی کنم به ضرورت چو صبر ماهی از آب


حرف ت
قطعه شماره 2: دیده از دیدنش بخواهم دوخت
گر مرا بی تو در بهشت برند****دیده از دیدنش بخواهم دوخت

کاین چنینم خدای وعده نکرد****که مرا در بهشت باید سوخت


قطعه شماره 3: وآن دوستی که داشتی اول چرا کم است؟
گفتم چه کرده ام که نگاهم نمی کنی؟****وآن دوستی که داشتی اول چرا کم است؟

گفتا به جرم آنکه به هفتاد سالگی****سودای سور می پزی و جای ماتم است


قطعه شماره 4: دود دل یار مهربانست
آشفتن چشمهای مستت****دود دل یار مهربانست

وین طرفه که درد چشم او را****خونابه ز چشم ما روانست

دو فتنه به یک قرینه برخاست****پیداست که آخرالزمانست


قطعه شماره 5: که همان لعبت نگارینست
خوب را گو پلاس در بر کن****که همان لعبت نگارینست

زشت را گو هزار حله بپوش****که همان مرده شوی پارینست


قطعه شماره 6: در نافهٔ آهوی تتاری چه توان گفت؟
در قطرهٔ باران بهاری چه توان گفت؟****در نافهٔ آهوی تتاری چه توان گفت؟

گر در همه چیزی صفت و نعت بگنجد****در صورت و معنی که تو داری چه توان گفت؟


حرف د
قطعه شماره 7: که چو ده بیت غزل گفت مدیح آغازد
سخن عشق حرامست بر آن بیهده گوی****که چو ده بیت غزل گفت مدیح آغازد

حبذا همت سعدی و سخن گفتن او****که ز معشوق به ممدوح نمی پردازد


قطعه شماره 8: کز دهان تو تنگتر باشد
من بگویم ندیده ام دهنی****کز دهان تو تنگتر باشد

تنگتر زین دهان فراخ ولیک****نه همه تنگها شکر باشد


قطعه شماره 9: راست گویی بهیست مشک آلود
کوه عنبر نشسته بر زنخش****راست گویی بهیست مشک آلود

گر به چنگال صوفیان افتد****ندهندش مگر به شفتالود


حرف ر
قطعه شماره 10: گناه تست و من استاده ام به استغفار
تو آن نه ای که به جور از تو روی برپیچند****گناه تست و من استاده ام به استغفار

مرا غبار تو هرگز اثر کند در دل****که خاکپای توام؟ خاک را چه غم ز غبار؟


حرف ش
قطعه شماره 11: که سوز عشق تو انداخت در جهان آتش
بس ای غلام بدیع الجمال شیرین کار****که سوز عشق تو انداخت در جهان آتش

به نفط گنده چه حاجت که بر دهان گیری****تو را خود از لب لعلست در دهان آتش


قطعه شماره 12: هر که بینی دم صاحبنظری می زندش
آن پریروی که از مرد و زن و پیر و جوان****هر که بینی دم صاحبنظری می زندش

آستینم زد و از هوش برفتم در حال****راست گفتند که دیوانه پری می زندش


حرف م
قطعه شماره 13: که هرچه می نگرم شاهدست در نظرم
مرا به صورت شاهد نظر حلال بود****که هرچه می نگرم شاهدست در نظرم

دو چشم در سر هر کس نهاده اند ولی****تو نقش بینی و من نقشبند می نگرم


حرف ن
قطعه شماره 14: نهان از آشنایان و غریبان
شبی خواهم که پنهانت بگویم****نهان از آشنایان و غریبان

چنان در خود کشم چوگان زلفت****کزو غافل بود گوی گریبان

ولیکن هر گناهی را جزاییست****گناه عشق را جور رقیبان


قطعه شماره 15: که ضر و نفع محالست ازو نشان دادن
هزار بوسه دهد بت پرست بر سنگی****که ضر و نفع محالست ازو نشان دادن

تو بت! ز سنگ نه ای بل ز سنگ سخت تری****که بر دهان تو بوسی نمی توان دادن!


قطعه شماره 16: که خیره چند شتابی به خون خود خوردن؟
کسی ملامتم از عشق روی او می کرد****که خیره چند شتابی به خون خود خوردن؟

ازو بپرس که دارد اسیر بر فتراک****ز من مپرس که دارم کمند در گردن


قطعه شماره 17: خویشتن را به صبر ده تسکین
چند گویی که مهر ازو بردار****خویشتن را به صبر ده تسکین

کهربا را بگوی تا نبرد****چه کند کاه پاره ای مسکین؟


حرف و
قطعه شماره 18: که هست در بر سیمین چون صنوبر او
بر آن گلیم سیاهم حسد همی آید****که هست در بر سیمین چون صنوبر او

گلیم بین که در آن بر، چه عیش می راند****سیه گلیمی من بین که دورم از بر او


قطعه شماره 19: کای رشک آفتاب جمال منیر تو
گفتم به ره ببینم و دامن بگیرمش****کای رشک آفتاب جمال منیر تو

شهری بر آتش غم هجران بسوختی****اول منم به قید محبت اسیر تو

انعام کن به گوشهٔ چشم ارادتی****تا بندهٔ تو باشم و منت پذیر تو

صاحبدلی به تربیتم گفت زینهار****غوغا مکن که دوست ندارد نفیر تو

شاهد منجمست چه حاجت به شرح حال****در وی نگاه کن که بداند ضمیر تو


حرف ی
قطعه شماره 20: لیک چو باز آمدی آن همه برداشتی
وه که چه آزار بود من از مهر تو****لیک چو باز آمدی آن همه برداشتی

سر چو برآورد صبح بپوشد گناه****روز همه روز جنگ شب همه شب آشتی


ملحقات و مفردات
تکه
حرف ا
تکه 1: به وصل خود دوایی کن دل دیوانهٔ ما را
ز حد بگذشت مشتاقی و صبر اندر غمت یارا****به وصل خود دوایی کن دل دیوانهٔ ما را

علاج درد مشتاقان طبیب عام نشناسد****مگر لیلی کند درمان غم مجنون شیدا را

گرت پروای غمگینان نخواهد بود و مسکینان****نبایستی نمود اول به ما آن روی زیبا را

چو بنمودی و بربودی ثبات از عقل و صبر از دل****بباید چاره ای کردن کنون آن ناشکیبا را

مرا سودای بت رویان نبودی پیش ازین در سر****ولیکن تا تو را دیدم گزیدم راه سودا را

مراد ما وصال تست از دنیا و از عقبی****وگرنه بی شما قدری ندارد دین و دنیا را

چنان مشتاقم ای دلبر به دیدارت که از دوری****برآید از دلم آهی بسوزد هفت دریا را

بیا تا یک زمان امروز خوش باشیم در خلوت****که در عالم نمی داند کسی احوال فردا را

سخن شیرین همی گویی به رغم دشمنان سعدی****ولی بیمار استسقا چه داند ذوق حلوا را؟

تکه 2: تا به دست آورم آن دلبر پردستان را
می ندانم چکنم چاره من این دستان را****تا به دست آورم آن دلبر پردستان را

او به شمشیر جفا خون دلم می ریزد****تابه خون دل من رنگ کند دستان را

من بیچاره تهیدستم ازان می ترسم****که وصالش ندهد دست تهیدستان را

دامن وصلش اگر من به کف آرم روزی****ندهم تا به قیامت دگر از دست آن را

در صفاتش نرسد گرچه بسی شرح دهد****طوطی طبع من آن بلبل پردستان را

هوس اوست دلم را چه توان گفت اگر****دست بر سرو بلندش نرسد پستان را؟

نرگس مست وی آزار دلم می طلبد****آنکه در عربده می آورد او مستان را

گر ببینم رخ خوبش نکنم میل به باغ****زانکه چون عارض او نیست گلی بستان را

هر که دیدست نگارین من اندر همه عمر****به تماشا نرود هیچ نگارستان را

نیست بر سعدی ازین واقعه و نیست عجب****گر غم فرقت

او نیست کند هستان را

حرف ب
تکه 3: کو به یک ره برد از من صبر و آرام و شکیب
ای مسلمانان فغان زان نرگس جادو فریب****کو به یک ره برد از من صبر و آرام و شکیب

رومیانه روی دارد زنگیانه زلف و خال****چون کمال چاچیان ابروی دارد پرعتیب

از عجایبهای عالم سی و دو چیز عجیب****جمع می بینم عیان در روی او من بی حجیب

ماه و پروین تیر و زهره شمس و قوس و کاج و عاج****مورد و نرگس لعل و گل، سبزی و می وصل و فریب

بان و خطمی شمع و صندل شیر و قیر و نور و نار****شهد و شکر مشک و عنبر در و لؤلؤ نار و سیب

معجزات پنج پیغمبر به رویش در پدید****احمد و داود و عیسی خضر و داماد شعیب

ای صنم گر من بمیرم ناچشیده زان لبان****دادگر از تو بخواهد داد من روز حسیب

سعدیا از روی تحقیق این سخن نشنیده ای****هر نشیبی را فراز و هر فرازی را نشیب

تکه 4: مرا همیشه قضا را قیامتست نصیب
قیامتست سفر کردن از دیار حبیب****مرا همیشه قضا را قیامتست نصیب

به ناز خفته چه داند که دردمند فراق****به شب چه می گذراند علی الخصوص غریب ؟

به قهر می روم و نیست آن مجال که باز****به شهر دوست قدم در نهم ز دست رقیب

پدر به صبر نمودن مبالغت می کرد****ک ای پسر بس ازین روزگار بی ترتیب

جواب دادم ازین ماجرا که ای باب****چو درد من نپذیرد دوا به جهد طبیب

مدار توبه توقع ز من که در مسجد****سماع چنگ تأمل کنم نه وعظ خطیب

به مکتب ارچه فرستادیم نکو نامد****گرفته ناخن چکنم به زخم چوب ادیب

هنوز بوی محبت ز خاکم آید اگر****جدا شود به لحد بند بندم از ترکیب

به اختیارندارد سر سفر سعدی****ستم غریب نباشد ز روزگار عجیب

حرف ت
تکه 5: یا فتنهٔ آخرالزمانست
چشم تو طلسم جاودانست****یا فتنهٔ آخرالزمانست

تا چشم بدی به زیر بنهد****دیگر به کرشمه در نهانست

ما را به کرشمه صید کردست****چشمست که چو چشم آهوانست

با لشکر غمزهٔ تو در شهر****( ; ) الامانست

پیکان خدنگ غمزهٔ تو****شک نیست که زهر بی کمانست

از لعل لب شکرفشانت****یک بوسه به صد هزار جانست

ارزان شده است بوسهٔ تو****ارزان چه بود که رایگانست

هستم همه ساله دست بر سر****چون پای فراق در میانست

گویند صبور باش سعدی****این کار به گفت دیگرانست

تکه 6: چشمم از عکس رخت بتخانه ایست
حالم از شرح غمت افسانه ایست****چشمم از عکس رخت بتخانه ایست

هر کجا بدگوهری در عالمست****در کنار آنچنان دردانه ایست

بر امید زلف چون زنجیر تو****ای بسا عاقل که چون دیوانه ایست

گفتم او را این چه زلف ( ; )****گفت هان فی الجمله در ( ; )

از لبش یک نکته ای ( ; )****وز خمش یک قطره ای پیمانه ایست

با فروغ آفتاب حسن او****شمع گردون کمتر از پروانه ایست

نازنینا رخ چه می پوشی ز من****آخر این مسکین کم از بیگانه ایست

از بت آزر حکایتها کنند****بت خود اینست از ( ; )

دل نه جای تست آخر چون کنم****در جهانم خود همین ویرانه ایست

این نه دل خوانند کین ( ; )****این نه عشق است از ( ; )

تکه 7: ای صبا آخر چه گردد گر کنی یکدم عنایت
خستهٔ تیغ فراقم سخت مشتاقم به غایت****ای صبا آخر چه گردد گر کنی یکدم عنایت؟

بگذری در کوی یارم تا کنی حال دلم را****همچنان کز من شنیدی پیش آن دلبر روایت

یک حکایت سر گذشتم پیش آن جان بازگویی****گرچه از درد فراقم هست بسیاری شکایت

ای صبا آرام جانی چون رسی آنجا که دانی****هم بکن گر می توانی یک مهم ما کفایت

آن بت چین و خطا را آن نگار بی وفا را****گو بکن باری خدا را جانب یاری رعایت

شحنهٔ هجر تو هر دم می برد صبرم به یغما****داد خود را هم ستانم گر کند وصلت حمایت

جانستانی دلربایی پس ز من جویی جدایی****خود به شیر بیوفایی پروریدستست دایت

آن شکایتها که دارم از تو هم پیش تو گویم****نی چه گویم چون ندارد قصهٔ هجران نهایت

در هوای زلف بستت در فریب چشم مستت****ساکن میخانه گردد زاهد صاحب ولایت

هرکسی را دلربایی همچو ذره در هوایی****قبلهٔ هرکس به جایی قبلهٔ سعدی سرایت

حرف د
تکه 8: می گذارم جان به خدمت یادگارت خیر باد
می روم با درد و حسرت از دیارت خیر باد****می گذارم جان به خدمت یادگارت خیر باد

سر ز پیشت برنمی آرم ز دستور طلب****شرم می دارم ز روی گلعذارت خیر باد

هر کجا باشم دعا گویم همی بر دولتت****از خدا باد آفرین بر روزگارت خیر باد

گر دهد عمرم امان رویت ببینم عاقبت****ور بمیرم در غریبی ز انتظارت خیر باد

گر ز چین زلف تو بویی رسد بر خاک ما****زنده برخیزم ز بوی مشکبارت خیر باد

گر ز من یاد آوری بنویس آنجا قطعه ای****سعدیا آن گفته های آبدارت خیر باد

تکه 9: غیر از خیال جانان، در جان و سر نباشد
ما ترک سر بگفتیم، تا دردسر نباشد****غیر از خیال جانان، در جان و سر نباشد

در روی هر سپیدی، خالی سیاه دیدم****بالاتر از سیاهی، رنگی دگر نباشد

رنگ قبول مردان، سبز و سفید باشد****نقش خیال رویش، در هر پسر نباشد

چشم وصال بینان، چشمیست بر هدایت****سری که باشد او را، در هر بصر نباش

در خشک و تر بگشتم، مثلت دگر ندیدم****مثل تو خوبرویی، در خشک و تر نباشد

شرحت کسی نداند، وصفت کسی نخواند****همچون تو ماه سیما، در بحر و بر نباشد

سعدی به هیچ معنی، چشم از تو برنگیرد****تا از نظر چه خیزد، کاندر نظر نباشد

تکه 10: وز سعادت به سرم سرو روان باز آمد
بخت و دولت به برم زآب روان باز آمد****وز سعادت به سرم سرو روان باز آمد

پیر بودم به وصال رخ خویش همه روز****باز پیرانه سرم بخت جوان باز آمد

دوست بازآمد و دشمن برمید از پیشم****شکرنعمت که به تن جان گران باز آمد

مژدگانی بده ای دوست که محنت بگذشت****نعمت فتح و گشایش به زمان باز آمد

دولت آمد به بر و بخت و سعادت برسید****مشتری از سر شادی به کمان باز آمد

آفتاب کرم و ماه ضیا هم برسید****تاج اقبال و کرامت به عیان باز آمد

سعدیا تاج سعادت دگر از نو برسید****کان نگار شده چون آب روان باز آمد

تکه 11: یا سلام مرا جوابی بود
رفت آن کم بر تو آبی بود****یا سلام مرا جوابی بود

از سر ناز وز سر خوبی****هر دمی با منت عتابی بود

وعده های خوشم همی داد****گویی آن وعده ها سرابی بود

روزگار وصال چون بگذشت****گویی آن روزگار خوابی بود

بر کف من ز دست ساقی بزم****هر نفس ساغر شرابی بود

خستهٔ مانده ام نمی پرسی****که مرا خستهٔ خرابی بود

حبذا آنکه از زکات لبت****عاشقان تو را نصابی بود

سعدیا چون زمان وصل گذشت؟****ای دریغا که چون سرابی بود

تکه 12: که مرا پیش غمگساری بود
یاد دارم که روزگاری بود****که مرا پیش غمگساری بود

با لب یار و در بر دلدار****هر زمانیم کار و باری بود

جام عیش مرا نه دردی بود****گل وصل مرا نه خاری بود

ز اهوی شیرگیر روبه باز****دل بیچاره را شکاری بود

گرد آب حیات بر خورشید****از خط او بنفشه زاری بود

همه اسباب عیشم آماده****یارب آن خود چه روزگاری بود

گر جهان موجها زدی ز اغیار****سعدیش بس گزیده یاری بود

تکه 13: نعره و فریاد از سپاه برآید
خسرو من چون به بارگاه برآید****نعره و فریاد از سپاه برآید

عاشق صادق ز خان و مان بگریزد****مرد توانگر ز مال و جاه برآید

بر سر کویش نظاره کن که هزاران****یوسف مصری ز قعر چاه برآید

صبح چنان صادقست در طلب او****کز هوس روی او پگاه برآید

صومعه داران چو ;****از همگان وافضیحتاه برآید

غمزهٔ او مست و ;****هر که برون آید از ; برآید

گر به مثل دیرتر ز خواب بخیزد****صبح در آن روز چاشتگاه برآید

آینه گر عکس او ز دور ببیند****از دل سنگش هزار آه برآید

مرده اگر یاد او کند به دل خاک****بر سر خاکش بسی گیاه برآید

صبر کن ای دل ;****کار برآید چو سال و ماه برآید

چون ز سر عشق او کنند گناهی****بوی عبادت ازان گناه برآید

ای دل سعدی نه ;****سجده کن آنجا که ;

حرف ر
تکه 14: باز به گردون رسید، نالهٔ هر مرغ زار
باد بهاری وزید، از طرف مرغزار****باز به گردون رسید، نالهٔ هر مرغ زار

سرو شد افراخته، کار چمن ساخته****نعره زنان فاخته، بر سر بید و چنار

گل به چمن در برست، ماه مگر یا خورست****سرو به رقص اندرست، بر طرف جویبار

شاخ که با میوه هاست، سنگ به پا می خورد****بید مگر فارغست، از ستم نابکار

شیوهٔ نرگس ببین، نزد بنفشه نشین****سوسن رعنا گزین، زرد شقایق ببار

خیز و غنیمت شمار، جنبش باد ربیع****نالهٔ موزون مرغ، بوی خوش لاله زار

هر گل و برگی که هست، یاد خدا می کند****بلبل و قمری چه خواند، یاد خداوندگار

برگ درختان سبز، پیش خداوند هوش****هر ورقی دفتریست، معرفت کردگار

وقت بهارست خیز، تا به تماشا رویم****تکیه بر ایام نیست، تا دگر آید بهار

بلبل دستان بخوان، مرغ خوش الحان بدان****طوطی شکرفشان، نقل به مجلس بیار

بر طرف کوه و دشت، روز طوافست و گشت****وقت بهاران گذشت، گفتهٔ سعدی بیار

تکه 15: قرار دل ز سر زلف بی قرار بیار
ایا نسیم سحر بوی زلف یار بیار****قرار دل ز سر زلف بی قرار بیار

سلامی از من مسکین بدان صنوبر بر****پیامی از آن مهروی گلعذار بیار

حکایت از لب فرهاد ناتوان برسان****سلامی از من مسکین غمگسار بیار

نهان بگوی به آن دوستدار یکدل من****جواب بشنو و آنگه به آشکار بیار

دوای جان من و مرهم روان بویی****از آن دو زلف زره وار مشکبار بیار

بهار دیدهٔ من نیست جز که عکس رخش****تلطفی بکن و عکس آن بهار بیار

ز بهر روشنی چشم کز رخش دورست****غبار ازان طرف و گرد از آن دیار بیار

ز من درود فراوان ببر به دلبر من****به لطف مژده ای از وصل آن نگار بیار

من آن حدیث که گفتم نگاه دار و ببر****هر آن جواب که گوید به یاد دار و بیار

در انتظار تو سعدی همیشه می گوید****که ای نسیم سحر

بوی زلف یار بیار

حرف ز
تکه 16: به جان او که دلم بر سر وفاست هنوز
اگر چه دل به کسی داد، جان ماست هنوز****به جان او که دلم بر سر وفاست هنوز

ندانم از پی چندین جفا که با من کرد****نشان مهر وی اندر دلم چراست هنوز؟

به راز گفتم با دل، ز خاطرش بگذار****جواب داد فلانی ازان ماست هنوز

چو مرده باشم اگر بگذرد به خاک لحد****به بانگ نعره برآید که جان ماست هنوز

عداوت از طرف آن شکسته پیمانست****وگرنه از طرف ما همان صفاست هنوز

بتا تو روی ز من برمتاب ودستم گیر****که در سرم ز تو آشوب و فتنه هاست هنوز

کجاست خانهٔ قاضی که در مقالت عشق****میان عاشق و معشوق ماجراست هنوز

نیازمندی من در قلم نمی گنجد****قیاس کردم و ز اندیشه ها و راست هنوز

سلام من برسان ای صبا به یار و بگو****که سعدی از سر عهد تو برنخاست هنوز

حرف م
تکه 17: که در دام مهر تو دلبر فتادم
چه درد دلست اینچه من درفتادم****که در دام مهر تو دلبر فتادم؟

چه بد کرده بودم که ناگه ازینسان****به دست تو شوخ ستمگر فتادم؟

مرا با چنین دل سر عشقبازی****نبود اختیاری ولی درفتادم

به میدان عشق تو در اسب سودا****همی تاختم تیز و در سر فتادم

بدینگونه هرگز نیفتادم ارچه****درین شیوه صد بار دیگر فتادم

ز غرقاب این غم، رهایی نیابم****که در موج دیده چو لنگر فتادم

خیال لب و روی و خلاش بدیدم****به سر در گل و مشک و شکر فتادم

بلغزید دستم از آن زلف مشکین****بدان خاک مشکین به چه درفتادم

دران چاه جانم خوش افتاد لیکن****ز بدبختی خویش بر در فتادم

به طالع همی خورده سعدی همه عمر****که بودی تو غمخوار و غمخور فتادم

تکه 18: تو را چون بنده ای گشتم به فرمانت کمر بندم
من از تو هیچ نبریدم که هستی یار دلبندم****تو را چون بنده ای گشتم به فرمانت کمر بندم

سواری چیست و چالاکی دلم بستی به فتراکی****خوشا و خرما آن دل که باشد صید دلبندم

بدین خوبی بدین پاکی که رویت ( ; )****تو را از جمله بگزیدم بجز تو یار نپسندم

به امیدت طربناکم به عشقت ( ; )****گهی از ذوق می گریم گهی از شوق می خندم

بسی تلخی چشیدستم که رویت را بدیدستم****به گفتار و لبت جانا تویی شکر تویی قندم

به عشقت زار و حیرانم ز مدهوشی پریشانم****ز غیرت بیخ غیرت را ز دل یکبارگی کندم

نهال عشق ای دلبر به باغ دل ( ; )****حدیث مهربانی را به گیتی زان پراکندم

حدیث خویش بنوشتم چو آن گفتار ( ; )****چو در دل مهر تو کشتم مبارک (باد پیوندم)

اگر چه نیست آرامم هنوزت عا(شق خامم)****بسوزان چون سپندم خوش به عشق ( ; )

ایاز چاکرت گشتم به محمودی ( ; )****به خود نزدیک گردانم چو

خود را د( ; )

تکه 19: به آب چشم پر خون می نویسم
من این نامه که اکنون می نویسم****به آب چشم پر خون می نویسم

ازین در بر نوشتم نامه لیکن****نه آن سوزست کاکنون می نویسم

به عذرا درد وامق می نمایم****به لیلی حال مجنون می نویسم

نگارا قصهٔ خود را به خدمت****نمی دانم که تا چون می نویسم

تو بپذیر، ارچه من عذری نیارم****تو خوش خوان، گرچه من دون می نویسم

تکه 20: چه کنم با که بگویم چه خیال اندیشم
دیدی ای دل که دگر باره چه آمد پیشم****چه کنم با که بگویم چه خیال اندیشم؟

کاش بر من نرسیدی ستم عشق رخت****که فرو مانده به حال دل تنگ خویشم

دلبرا نازده در مار سر زلف تو دست****چه کند کژدم هجران تو چندین نیشم

همچو دف می خورم از دست جفای تو قفا****چنگ وار از غم هجران تو سر در پیشم

آبرویم چه بری آتش عشقم بنشان****کمتر از خاکم و بر باد مده زین بیشم

گر به جان ناز کنی گر نکنم در رویت****تا بدانی که توانگر دلم ار درویشم

دم به دم در دلم آید که دم کفر زنم****تا به جان فتنهٔ آن طرهٔ کافر کیشم

عقل دیوانه شد از سعدی دیوانه مزاج****با پریشانی از آن بر سر حال خویشم

تکه 21: که می رود ز غمت بر زبان پریشانم
بیا بیا که ز عشقت چنان پریشانم****که می رود ز غمت بر زبان پریشانم

تو فارغ از من و من در غم تو****بیا ببین که ز غم بر چه سان پریشانم

نه روی با تو نشستن نه رای ( ; )****من شکسته دل اندر میان پریشانم

نمی توان که به دست آورم کلاله تو****چو سنبل تو شب و روز از آن پریشانم

نمی توان که به دست و دیده ام ز ( ; )****ازان همیشه من از دستشان پریشانم

ز دست دیده ودل هیچ کس پریش نگشت****ازین بتر که من اندر جهان پریشانم

چگونه جمع شود خاطرم که ( ; )****ز دست جور تو نامهربان پریشانم

ز عطر مجمر وصفت نیافتم بویی****ازان ز آتش دل چون دخان پریشانم

دلم به وعدهٔ وصل ار چه خوش کند سعدی****چو در فراق بوم همچنان پریشانم

حرف و
تکه 22: به کدام دل صبوری، کنم ای نگار بی تو
من خسته چون ندارم، نفسی قرار بی تو****به کدام دل صبوری، کنم ای نگار بی تو

ره صبر چون گزینم، من دل به باد داده****که به هیچ وجه جانم، نکند قرار بی تو

صنما به خاک پایت، که به کنج بیت احزان****به ضرورتم نشیند، نه به اختیار بی تو

اگرم به سوی دوزخ، ببرند باز خوش خوش****بروم ولی به جنت، نکنم گذار بی تو

سر باغ و بوستانم، به چه دل بود نگارا****که به چشم من جهان شد، همه زرنگار بی تو

نفسی به بوی وصلت، زدنم بهست جانا****که چنین بماند عمری، من دلفگار بی تو

تو گمان مبر که سعدی، به تو برگزید یاری****به سرت که نیست او را، سر هیچ یار بی تو

حرف ی
تکه 23: وی درد و ای درمان من از من چرا رنجیده ای
ای یار ناسامان من از من چرا رنجیده ای؟****وی درد و ای درمان من از من چرا رنجیده ای؟

ای سرو خوش بالای من ای دلبر رعنای من****لعل لبت حلوای من از من چرا رنجیده ای؟

بنگر ز هجرت چون شدم سرگشته چون گردون شدم****وز ناوکت پرخون شدم از من چرا رنجیده ای؟

گر من بمیرم در غمت خونم بتا در گردنت****فردا بگیرم دامنت از من چرا رنجیده ای؟

من سعدی درگاه تو عاشق به روی ماه تو****هستیم نیکوخواه تو از من چرا رنجیده ای؟

تکه 24: دریغت نیاید به هر کس نمایی
چنان خوب رویی بدان دلربایی****دریغت نیاید به هر کس نمایی

مرا مصلحت نیست لیکن همان به****که در پرده باشی و بیرون نیایی

وفا را به عهد تو دشمن گرفتم****چو دیدم مرا فتنه تو بیوفایی

چنین دور از خویش و بیگانه گشتم****که افتاد با تو مرا آشنایی

اگر نه امید وصال تو بودی****ز دیده برون کردمی روشنایی

نیاید تو را هیچ غم بی دل من****کسی دید خود عید بی روستایی

من و غم ازین پس که دور از رخ تو****چه باشد اگر یک شبی پیشم آیی؟

تکه 25: منم و آب چشم و بیداری
هر شبی با دلی و صد زاری****منم و آب چشم و بیداری

بنماندست آب در جگرم****بس که چشمم کند گهرباری

دل تو از کجا و غم ز کجا؟****تو چه دانی که چیست غمخواری؟

آگه از حال من شوی آنگاه****که چو من یک شبی به روز آری

حرف س
تکه 26: بس عهد که بشکنند و سوگند
در عهد تو ای نگار دلبند****بس عهد که بشکنند و سوگند

بر جان ضعیف آرزومند****زین بیش جفا و جور مپسند

من چون تو دگر ندیده ام خوب****منظور جهانیان و محبوب

دیگر نرود به هیچ مطلوب****خاطر که گرفت با تو پیوند

ما را هوس تو کس نیاموخت****پروانه به جهد خویشتن سوخت

عشق آمد و چشم عقل بر دوخت****شوق آمد و بیخ صبر برکند

دوران تو نادر اوفتادست****کاین حسن خدا به کس ندادست

در هیچ زمانه ای نزادست****مادر به جمال چون تو فرزند

ای چشم و چراغ دیده و حی****خون ریختنم چه می کنی هی

این جور که می بریم تا کی****وین صبر که می کنیم تا چند؟

هرلحظه به سر درآیدم دود****فریاد و جزع نمی کند سود

افتادم و مصلحت چنین بود****بی بند نگیرد آدمی پند

دل رفت و عنان طاقت از دست****سیل آمد و ره نمی توان بست

من نیستم ار کسی دگر هست****از دوست به یاد دوست خرسند

مهر تو نگار سرو قامت****بر من رقمست تا قیامت

با دست به گوش من ملامت****واندوه فراق کوه الوند

دل در طلب تو رفت و دینم****جان نیز طمع کنی یقینم

مستوجب این و بیش ازینم****باشد که چو مردم خردمند

بنشینم و صبر پیش گیرم****دنبالهٔ کار خویش گیرم

تکه 27: تا آنکه نظر در او توان کرد کجاست
می میرم و همچنان نظر بر چپ و راست****تا آنکه نظر در او توان کرد کجاست؟

از روی نکو صبر نمی شاید کرد****لیکن نه به اختیار می باید کرد

خفتی و به خفتنت پراکنده شدیم****برخاستی و به دیدنت زنده شدیم

نقاب از بهر آن باشد که بربندند روی زشت****تو زیبایی به نام ایزد چرا باید که بربندی؟

می شنیدم به حسن چون قمری****چون بدیدم از آن تو خوبتری

مفردات
ا
او رب غلام صائم بطنه خلا
و رب غلام صائم بطنه خلا****و میزانه من سؤ فعلته امتلا

ب
بعلیک سلام الله ما لاح کوکب
علیک سلام الله ما لاح کوکب****و ما طلعت زهر النجوم و تغرب

دانی چه گفته اند بنی عوف در عرب
دانی چه گفته اند بنی عوف در عرب****نسل بریده به که موالید بی ادب

ت
هدع الجواری فی الدماء ماخره
دع الجواری فی الدماء ماخره****ان الرواکد تحتاج المقاذیفا

هسلام علیکم اهل بیت کرامه
سلام علیکم اهل بیت کرامه****و مقصد محتاج و مأمن خائف

تمی میرم و همچنان نظر بر چپ و راست
می میرم و همچنان نظر بر چپ و راست****تا آنکه نظر در او توان کرد کجاست؟

خیری که برآیدت به توفیق از دست
خیری که برآیدت به توفیق از دست****در حق کسی کن که درو خیری هست

گر سفله به مال و جاه از آزاده بهست
گر سفله به مال و جاه از آزاده بهست****سگ نیز به صید از آدمیزاده بهست

کس نیست که مهر تو درو شاید بست
کس نیست که مهر تو درو شاید بست****پس پیش تو ناچار کمر باید بست

دولت جاوید به طاعت درست
دولت جاوید به طاعت درست****سود مسافر به بضاعت درست

گوینده را چه غم که نصیحت قبول نیست
گوینده را چه غم که نصیحت قبول نیست****گر نامه رد کنند گناه رسول نیست

رفتن چو ضرورتست و منزل بگذاشت
رفتن چو ضرورتست و منزل بگذاشت****من خود ننهم دلی که بر باید داشت

هر که گوید کلاغ چون بازست
هر که گوید کلاغ چون بازست****نشنوندش که دیده ها بازست

گر راه نمایی همه عالم راهست
گر راه نمایی همه عالم راهست****ور دست نگیری هه عالم چاهست

خواهی که به طبعت همه کس دارد دوست
خواهی که به طبعت همه کس دارد دوست****با هر که در اوفتی چنان باش که اوست

اگر بواب و سرهنگان هم از درگه برانندت
اگر بواب و سرهنگان هم از درگه برانندت****ازان بهتر که در پهلوی مجهولی نشانندت

این بار نه بانگ چنگ و نای و دهلست
این بار نه بانگ چنگ و نای و دهلست****کاین بار شکار شیر و جنگ مغلست

د
داز روی نکو صبر نمی شاید کرد
از روی نکو صبر نمی شاید کرد****لیکن نه به اختیار می باید کرد

از مایهٔ بیسود نیاساید مرد
از مایهٔ بیسود نیاساید مرد****مار از دم خویش چند بتواند خورد

گمان مبر که جهان اعتماد را شاید
گمان مبر که جهان اعتماد را شاید****که بی عدم نبود هر چه در وجود آید

بیچاره که در میان دریا افتاد
بیچاره که در میان دریا افتاد****مسکین چه کند که دست و پایی نزند

توان نان خورد اگر دندان نباشد
توان نان خورد اگر دندان نباشد****مصیبت آن بود که نان نباشد

چه کندمالک مختار که فرمان ندهد
چه کندمالک مختار که فرمان ندهد****چه کند بنده که سر بر خط فرمان ننهد

وقتی دل دوستان به جنگ آزارند
وقتی دل دوستان به جنگ آزارند****چندانکه نه جای آشتی بگذارند

گفتم که برآید آبی از چاه امید
گفتم که برآید آبی از چاه امید****افسوس که دلو نیز در چاه افتاد

دروغی که حالی دلت خوش کند
دروغی که حالی دلت خوش کند****به از راستی کت مشوش کند

غریب شهر کسان تا نبوده باشد مرد
غریب شهر کسان تا نبوده باشد مرد****ازو درست نیاید غم غریبان خورد

سلطان که به منزل گدایان آید
سلطان که به منزل گدایان آید****گر بر سر بوریا نشیند شاید

در طالع من نیست که نزدیک تو باشم
در طالع من نیست که نزدیک تو باشم****می گویمت از دور دعا گر برسانند

نیافرید خدایت به خلق حاجتمند
نیافرید خدایت به خلق حاجتمند****به شکر نعمت حق در به روی خلق مبند

گر ز هفت آسمان گزند آید
گر ز هفت آسمان گزند آید****راست بر عضو مستمند آید

در گرگ نگه مکن که بزغاله برد
در گرگ نگه مکن که بزغاله برد****یک روز ببینی که پلنگش بدرد

بشنو که من نصیحت پیران شنیده ام
بشنو که من نصیحت پیران شنیده ام****پیش از تو خلق بوده و بعد از تو بوده اند

مرغ جایی رود که چینه بود
مرغ جایی رود که چینه بود****نه به جایی رود که چی نبود

خورشید که بر جامهٔ درویش افتد
خورشید که بر جامهٔ درویش افتد****از بخت نگونش ابر در پیش افتد

تواضع گر چه محبوبست و فضل بیکران دارد
تواضع گر چه محبوبست و فضل بیکران دارد****نباید کرد بیش از حد که هیبت را زیان دارد

نه هر بیرون که بپسندی درونش همچنان باشد
نه هر بیرون که بپسندی درونش همچنان باشد****بسا حلوای صابونی که زهرش در میان باشد

سگ هم از کوچکی پلید بود
سگ هم از کوچکی پلید بود****اصل ناپاک از او پدید بود

شادمانی مکن که دشمن مرد
شادمانی مکن که دشمن مرد****تو هم از مرگ جان نخواهی برد

گر هیمه عود گردد و گر سنگ در شود
گر هیمه عود گردد و گر سنگ در شود****مشنو که چشم آدمی تنگ پر شود

هر که دندان به خویشتن بنهاد
هر که دندان به خویشتن بنهاد****خیر دیگر به کس نخواهد داد

بخت در اول فطرت چو نباشد مسعود
بخت در اول فطرت چو نباشد مسعود****مقبل آن نیست که در حال بمیرد مولود

ر
ناامید از در رحمت به کجا شاید رفت
ناامید از در رحمت به کجا شاید رفت****یارب از هر چه خطا رفت هزار استغفار

سفله را قوت مده چندانکه مستولی شود
سفله را قوت مده چندانکه مستولی شود****گرگ را چندانکه دندان تیزتر خونریزتر

نهاد بد نپسندد خدای نیکوکار
نهاد بد نپسندد خدای نیکوکار****امیر خفته و مردم ز ظلم او بیدار

بزرگی نماند بر آن پایدار
بزرگی نماند بر آن پایدار****که مردم به چشمش نمایند خوار

چه داند خوابناک مست مخمور
چه داند خوابناک مست مخمور****که شب را چون به روز آورد رنجور

ز
دو عاشق را به هم بهتر بود روز
دو عاشق را به هم بهتر بود روز****دو هیزم را به هم خوشتر بود سوز

ش
به شکر آنکه تو در خانه ای و اهلت پیش
به شکر آنکه تو در خانه ای و اهلت پیش****نظر دریغ مدار از مسافر درویش

جایی نرسد کس به توانایی خویش
جایی نرسد کس به توانایی خویش****الا تو چراغ رحمتش داری پیش

زنده دل از مرده نصیحت نیوش
زنده دل از مرده نصیحت نیوش****مرده دل از زنده نگیرد به گوش

یار بیگانه نگیرد هر که دارد یار خویش
یار بیگانه نگیرد هر که دارد یار خویش****ای که دستی چرب داری پیشتر دیوار خویش

کوته نظران را نبود جز غم خویش
کوته نظران را نبود جز غم خویش****صاحبنظران را غم بیگانه و خویش

به کین دشمنان باطل میندیش
به کین دشمنان باطل میندیش****که این حیفست ظاهر بر تن خویش

غ
گر خود همه عالم بگشایی تو به تیغ
گر خود همه عالم بگشایی تو به تیغ****چه سود که باز می گذاری به دریغ؟

ف
مکن عمر ضایع به افسوس و حیف
مکن عمر ضایع به افسوس و حیف****که فرصت عزیزست و الوقت سیف

ق
با هر کسی به مذهب وی باید اتفاق
با هر کسی به مذهب وی باید اتفاق****شرطست یا موافقت جمع یا فراق

ک
بد نه نیکست بی خلافت ولیک
بد نه نیکست بی خلافت ولیک****مرد خالی نباشد از بد و نیک

ل
لو لو ان حبا بالملام یزول
و لو ان حبا بالملام یزول****لسمعت افکا یفتریه عذول

لتلتقی ارضا بأرض و بدیلا عن بدیل
تلتقی ارضا بأرض و بدیلا عن بدیل****انما یثقلنی من فضلکم قید الجمیل

ای پیک نامه بر که خبر می بری به دوست
ای پیک نامه بر که خبر می بری به دوست****یا لیت اگر به جای تو من بودمی رسول

هر که آمد بر خدای قبول
هر که آمد بر خدای قبول****نکند هیچش از خدا مشغول

م
گر بلندت کسی دهد دشنام
گر بلندت کسی دهد دشنام****به که ساکن دهی جواب سلام

خفتی و به خفتنت پراکنده شدیم
خفتی و به خفتنت پراکنده شدیم****برخاستی و به دیدنت زنده شدیم

ن
دلت خوش باد و چشم از بخت روشن
دلت خوش باد و چشم از بخت روشن****به کام دوستان و رغم دشمن

از بهر دل یکی به دست آوردن
از بهر دل یکی به دست آوردن****مطبوع نباشد دگری آزردن

به نیکی و بدی آوازه در بسیط جهان
به نیکی و بدی آوازه در بسیط جهان****سه کس برند رسول و غریب و بازرگان

الهی عاقبت محمود گردان
الهی عاقبت محمود گردان****به حق صالحان و نیکمردان

و
هر که با من بدست و با تو نکو
هر که با من بدست و با تو نکو****دل منه بر وفای صحبت او

ه
صاحبدل نیک سیرت علامه
صاحبدل نیک سیرت علامه****گو کفش دریده باش و خلقان جامه

ی
یتبعته العیون حیث تمشی
تبعته العیون حیث تمشی****و علی مثله من العین یخشی

یکتبت لیبقی الذکر امم بعدی
کتبت لیبقی الذکر امم بعدی****فیاذا الجلال اغفر لکاتبه السعدی

یو کل بلیغ بالغ السعی فی دمی
و کل بلیغ بالغ السعی فی دمی****اذا کان فی حی الحبیب حبیب

یمی شنیدم به حسن چون قمری
می شنیدم به حسن چون قمری****چون بدیدم از آن تو خوبتری

کرم به جای فروماندگان چو نتوانی
کرم به جای فروماندگان چو نتوانی****مروتست نه چندانکه خود فرومانی

ز خیرت خیر پیش آید، بکن چندانکه بتوانی
ز خیرت خیر پیش آید، بکن چندانکه بتوانی****مکافات بدی کردن، نمی گویم تو خود دانی

اگر بریان کند بهرام، گوری
اگر بریان کند بهرام، گوری****نه چون پای ملخ باشد ز موری

نداند آنکه درآورد دوستان از پای
نداند آنکه درآورد دوستان از پای****که بی خلاف بجنبند دشمنان از جای

این باد و بروت و نخوت اندر بینی
این باد و بروت و نخوت اندر بینی****آن روز که از عمل بیفتی بینی

آن گوی که طاقت جوابش داری
آن گوی که طاقت جوابش داری****گندم نبری به خانه چون جو کاری

مردی نه به قوتست و شمشیرزنی
مردی نه به قوتست و شمشیرزنی****آنست که جوری که توانی نکنی

به پارسایی و رندی و فسق و مستوری
به پارسایی و رندی و فسق و مستوری****چو اختیار به دست تو نیست معذوری

چو نفس آرام می گیرد چه در قصری چه در غاری
چو نفس آرام می گیرد چه در قصری چه در غاری****چو خواب آمد چه بر تختی چه در پایان دیواری

شمع کز حد به در بیفروزی
شمع کز حد به در بیفروزی****بیم باشد که خانمان سوزی

تو با این لطف دلبندی چرا با ما نپیوندی
تو با این لطف دلبندی چرا با ما نپیوندی****نقاب از بهر آن باشد که روی زشت بربندی

نقاب از بهر آن باشد که بربندند روی زشت
نقاب از بهر آن باشد که بربندند روی زشت****تو زیبایی بنام ایزد چرا باید که بربندی

از دست کسی بستده هر روز عطایی
از دست کسی بستده هر روز عطایی****معذور بدارندش یک روز جفایی

ای گرگ نگفتمت که روزی
ای گرگ نگفتمت که روزی****بیچاره شوی به دست یوزی

کدام قوت و مردانگی و برنایی
کدام قوت و مردانگی و برنایی****که خشم گیری و با نفس خویش برنایی

خدا را در فراخی خوان و در عیش و تن آسانی
خدا را در فراخی خوان و در عیش و تن آسانی****نه چون کارت به جان آید خدا از جان و دل خوانی

گهی کاندر بلا مانی خدا خوانی
گهی کاندر بلا مانی خدا خوانی****چو بازت عافیت بخشد سر از طاعت بگردانی

بوستان
باب اول در عدل و تدبیر و رای
سر آغاز
شنیدم که در وقت نزع روان****به هرمز چنین گفت نوشیروان

که خاطر نگهدار درویش باش****نه در بند آسایش خویش باش

نیاساید اندر دیار تو کس****چو آسایش خویش جویی و بس

نیاید به نزدیک دانا پسند****شبان خفته و گرگ در گوسفند

برو پاس درویش محتاج دار****که شاه از رعیت بود تاجدار

رعیت چو بیخند و سلطان درخت****درخت، ای پسر، باشد از بیخ سخت

مکن تا توانی دل خلق ریش****وگر می کنی می کنی بیخ خویش

اگر جاده ای بایدت مستقیم****ره پارسایان امیدست و بیم

طبیعت شود مرد را بخردی****به امید نیکی و بیم بدی

گر این هر دو در پادشه یافتی****در اقلیم و ملکش پنه یافتی

که بخشایش آرد بر امیدوار****به امید بخشایش کردگار

گزند کسانش نیاید پسند****که ترسد که در ملکش آید گزند

وگر در سرشت وی این خوی نیست****در آن کشور آسودگی بوی نیست

اگر پای بندی رضا پیش گیر****وگر یک سواره سر خویش گیر

فراخی در آن مرز و کشور مخواه****که دلتنگ بینی رعیت ز شاه

ز مستکبران دلاور بترس****ازان کو نترسد ز داور بترس

دگر کشور آباد بیند به خواب****که دارد دل اهل کشور خراب

خرابی و بدنامی آید ز جور****رسد پیش بین این سخن را به غور

رعیت نشاید به بیداد کشت****که مر سلطنت را پناهند و پشت

مراعات دهقان کن از بهر خویش****که مزدور خوشدل کند کار بیش

مروت نباشد بدی با کسی****کز او نیکویی دیده باشی بسی

شنیدم که خسرو به شیرویه گفت****در آن دم که چشمش زدیدن بخفت

برآن باش تا هرچه نیت کنی****نظر در صلاح رعیت کنی

الا تا نپیچی سر از عدل و رای****که مردم ز دستت نپیچند پای

گریزد رعیت ز بیدادگر****کند نام زشتش به گیتی سمر

بسی بر نیاید

که بنیاد خود****بکند آن که بنهاد بنیاد بد

خرابی کند مرد شمشیر زن****نه چندان که دود دل طفل و زن

چراغی که بیوه زنی برفروخت****بسی دیده باشی که شهری بسوخت

ازان بهره ورتر در آفاق نیست****که در ملکرانی بانصاف زیست

چو نوبت رسد زین جهان غربتش****ترحم فرستند بر تربتش

بدو نیک مردم چو می بگذرند****همان به که نامت به نیکی برند

خدا ترس را بر رعیت گمار****که معمار ملک است پرهیزگار

بد اندیش تست آن و خونخوار خلق****که نفع تو جوید در آزار خلق

ریاست به دست کسانی خطاست****که از دستشان دستها برخداست

نکو کار پرور نبیند بدی****چو بد پروری خصم خون خودی

مکافات موذی به مالش مکن****که بیخش برآورد باید ز بن

مکن صبر بر عامل ظلم دوست****چه از فربهی بایدش کند پوست

سر گرگ باید هم اول برید****نه چون گوسفندان مردم درید

چه خوش گفت بازارگانی اسیر****چو گردش گرفتند دزدان به تیر

چو مردانگی آید از رهزنان****چه مردان لشکر، چه خیل زنان

شهنشه که بازارگان را بخست****در خیر بر شهر و لشکر ببست

کی آن جا دگر هوشمندان روند****چو آوازهٔ رسم بد بشنوند؟

نکو بایدت نام و نیکو قبول****نکودار بازارگان و رسول

بزرگان مسافر بجان پرورند****که نام نکویی به عالم برند

تبه گردد آن مملکت عن قریب****کز او خاطر آزرده آید غریب

غریب آشنا باش و سیاح دوست****که سیاح جلاب نام نکوست

نکودار ضیف و مسافر عزیز****وز آسیبشان بر حذر باش نیز

ز بیگانه پرهیز کردن نکوست****که دشمن توان بود در زی دوست

قدیمان خود را بیفزای قدر****که هرگز نیاید ز پرورده غدر

چو خدمتگزاریت گردد کهن****حق سالیانش فرامش مکن

گر او را هرم دست خدمت ببست****تو را بر کرم همچنان دست هست

شنیدم که شاپور دم در کشید****چو خسرو به رسمش قلم درکشید

چو شد حالش از بینوایی تباه****نبشت این حکایت

به نزدیک شاه

چو بذل تو کردم جوانی خویش****به هنگام پیری مرانم ز پیش

غریبی که پر فتنه باشد سرش****میازار و بیرون کن از کشورش

تو گر خشم بروی نگیری رواست****که خود خوی بد دشمنش در قفاست

وگر پارسی باشدش زاد بوم****به صنعاش مفرست و سقلاب و روم

هم آن جا امانش مده تا به چاشت****نشاید بلا بر دگر کس گماشت

که گویند برگشته باد آن زمین****کز او مردم آیند بیرون چنین

عمل گر دهی مرد منعم شناس****که مفلس ندارد ز سلطان هراس

چو مفلس فرو برد گردن به دوش****از او بر نیاید دگر جز خروش

چو مشرف دو دست از امانت بداشت****بباید بر او ناظری بر گماشت

ور او نیز در ساخت با خاطرش****ز مشرف عمل بر کن و ناظرش

خدا ترس باید امانت گزار****امین کز تو ترسد امینش مدار

امین باید از داور اندیشناک****نه از رفع دیوان و زجر و هلاک

بیفشان و بشمار و فارغ نشین****که از صد یکی را نبینی امین

دو همجنس دیرینه را هم قلم****نباید فرستاد یک جا بهم

چه دانی که همدست گردند و یار****یکی دزد باشد، یکی پرده دار

چو دزدان زهم باک دارند و بیم****رود در میان کاروانی سلیم

یکی را که معزول کردی ز جاه****چو چندی برآید ببخشش گناه

بر آوردن کام امیدوار****به از قید بندی شکستن هزار

نویسنده را گر ستون عمل****بیفتد، نبرد طناب امل

به فرمانبران بر شه دادگر****پدروار خشم آورد بر پسر

گهش می زند تا شود دردناک****گهی می کند آبش از دیده پاک

چو نرمی کنی خصم گردد دلیر****وگر خشم گیری شوند از تو سیر

درشتی و نرمی بهم در به است****چو رگ زن که جراح و مرهم نه است

جوانمرد و خوش خوی و بخشنده باش****چو حق بر تو پاشد تو بر خلق پاش

نیامد کس اندر جهان کو بماند****مگر

آن کز او نام نیکو بماند

نمرد آن که ماند پس از وی بجای****پل و خانی و خان و مهمان سرای

هر آن کو نماند از پسش یادگار****درخت وجودش نیاورد بار

وگر رفت و آثار خیرش نماند****نشاید پس مرگش الحمد خواند

چو خواهی که نامت بود جاودان****مکن نام نیک بزرگان نهان

همین نقش بر خوان پس از عهد خویش****که دیدی پس از عهد شاهان پیش

همین کام و ناز و طرب داشتند****به آخر برفتند و بگذاشتند

یکی نام نیکو ببرد از جهان****یکی رسم بد ماند از او جاودان

به سمع رضا مشنو ایذای کس****وگر گفته آید به غورش برس

گنهکار را عذر نسیان بنه****چو زنهار خواهند زنهار ده

گر آید گنهکاری اندر پناه****نه شرط است کشتن به اول گناه

چو باری بگفتند و نشنید پند****دگر گوش مالش به زندان و بند

وگر پند و بندش نیاید بکار****درختی خبیث است بیخش برآر

چو خشم آیدت بر گناه کسی****تأمل کنش در عقوبت بسی

که سهل است لعل بدخشان شکست****شکسته نشاید دگرباره بست

حکایت ملک روم با دانشمند
شنیدم که بگریست سلطان روم****بر نیکمردی ز اهل علوم

که پایابم از دست دشمن نماند****جز این قلعه در شهر با من نماند

بسی جهد کردم که فرزند من****پس از من بود سرور انجمن

کنون دشمن بدگهر دست یافت****سر دست مردی و جهدم بتافت

چه تدبیر سازم، چه درمان کنم؟****که از غم بفرسود جان در تنم

بگفت ای برادر غم خویش خور****که از عمر بهتر شد و بیشتر

تو را این قدر تا بمانی بس است****چو رفتی جهان جای دیگر کس است

اگر هوشمندست وگر بی خرد****غم او مخور کو غم خود خورد

مشقت نیرزد جهان داشتن****گرفتن به شمشیر و بگذاشتن

که را دانی از خسروان عجم****ز عهد فریدون و ضحاک و جم

که در تخت و ملکش نیامد زوال؟****نماند بجز

ملک ایزد تعال

که را جاودان ماندن امید ماند****چو کس را نبینی که جاوید ماند؟

کرا سیم و زر ماند و گنج و مال****پس از وی به چندی شود پایمال

وزان کس که خیری بماند روان****دمادم رسد رحمتش بر روان

بزرگی کز او نام نیکو نماند****توان گفت با اهل دل کو نماند

الا تا درخت کرم پروری****گر امیدواری کز او بر خوری

کرم کن که فردا که دیوان نهند****منازل بمقدار احسان دهند

یکی را که سعی قدم پیشتر****به درگاه حق، منزلت بیشتر

یکی باز پس خاین و شرمسار****نیابد همی مزد ناکرده کار

بهل تا به دندان برد پشت دست****تنوری چنین گرم و نان درنبست

بدانی گه غله برداشتن****که سستی بود تخم ناکاشتن

حکایت مرزبان ستمگار با زاهد
خردمند مردی در اقصای شام****گرفت از جهان کنج غاری مقام

به صبرش در آن کنج تاریک جای****به گنج قناعت فرو رفته پای

شنیدم که نامش خدادوست بود****ملک سیرتی، آدمی پوست بود

بزرگان نهادند سر بر درش****که در می نیامد به درها سرش

تمنا کند عارف پاکباز****به در یوزه از خویشتن ترک آز

چو هر ساعتش نفس گوید بده****بخواری بگرداندش ده به ده

در آن مرز کاین پیر هشیار بود****یکی مرزبان ستمگار بود

که هر ناتوان را که دریافتی****به سرپنجگی پنجه برتافتی

جهان سوز و بی رحمت و خیره کش****ز تلخیش روی جهانی ترش

گروهی برفتند ازان ظلم و عار****ببردند نام بدش در دیار

گروهی بماندند مسکین و ریش****پس چرخه نفرین گرفتند پیش

ید ظلم جایی که گردد دراز****نبینی لب مردم از خنده باز

به دیدار شیخ آمدی گاه گاه****خدادوست در وی نکردی نگاه

ملک نوبتی گفتش: ای نیکبخت****بنفرت ز من درمکش روی سخت

مرا با تو دانی سر دوستی است****تو را دشمنی با من از بهر چیست؟

گرفتم که سالار کشور نیم****به عزت ز درویش کمتر نیم

نگویم فضیلت نهم بر کسی****چنان

باش با من که با هر کسی

شنید این سخن عابد هوشیار****بر آشفت و گفت: ای ملک، هوش دار

وجودت پریشانی خلق از اوست****ندارم پریشانی خلق دوست

تو با آن که من دوستم، دشمنی****نپندارمت دوستدار منی

چرا دوست دارم به باطل منت****چو دانم که دارد خدا دشمنت؟

مده بوسه بر دست من دوستوار****برو دوستداران من دوست دار

خدادوست را گر بدرند پوست****نخواهد شدن دشمن دوست، دوست

عجب دارم از خواب آن سنگدل****که خلقی بخسبند از او تنگدل

گفتار اندر نگه داشتن خاطر درویشان
مها زورمندی مکن با کهان****که بر یک نمط می نماند جهان

سر پنجهٔ ناتوان بر مپیچ****که گر دست یابد برآیی به هیچ

عدو را بکوچک نباید شمرد****که کوه کلان دیدم از سنگ خرد

نبینی که چون با هم آیند مور****ز شیران جنگی برآرند شور

نه موری که مویی کزان کمترست****چو پر شد ز زنجیر محکمترست

مبر گفتمت پای مردم ز جای****که عاجز شوی گر درآیی ز پای

دل دوستان جمع بهتر که گنج****خزینه تهی به که مردم به رنج

مینداز در پای کار کسی****که افتد که در پایش افتی بسی

تحمل کن ای ناتوان از قوی****که روزی تواناتر از وی شوی

به همت برآر از ستیهنده شور****که بازوی همت به از دست زور

لب خشک مظلوم را گو بخند****که دندان ظالم بخواهند کند

به بانگ دهل خواجه بیدار گشت****چه داند شب پاسبان چون گذشت؟

خورد کاروانی غم بار خویش****نسوزد دلش بر خر پشت ریش

گرفتم کز افتادگان نیستی****چو افتاده بینی چرا نیستی؟

براینت بگویم یکی سرگذشت****که سستی بود زین سخن درگذشت

حکایت در معنی رحمت با ناتوانان در حال توانایی
چنان قحط سالی شد اندر دمشق****که یاران فراموش کردند عشق

چنان آسمان بر زمین شد بخیل****که لب تر نکردند زرع و نخیل

بخوشید سرچشمه های قدیم****نماند آب، جز آب چشم یتیم

نبودی بجز آه بیوه زنی****اگر برشدی دودی از روزنی

چو درویش بی برگ دیدم درخت****قوی بازوان سست و درمانده سخت

نه در کوه سبزی نه در باغ شخ****ملخ بوستان خورده مردم ملخ

در آن حال پیش آمدم دوستی****از او مانده بر استخوان پوستی

وگرچه به مکنت قوی حال بود****خداوند جاه و زر و مال بود

بدو گفتم: ای یار پاکیزه خوی****چه درماندگی پیشت آمد؟ بگوی

بغرید بر من که عقلت کجاست؟****چو دانی و پرسی سؤالت خطاست

نبینی که سختی به غایت رسید****مشقت به حد نهایت رسید؟

نه باران همی آید

از آسمان****نه بر می رود دود فریاد خوان

بدو گفتم: آخر تو را باک نیست****کشد زهر جایی که تریاک نیست

گر از نیستی دیگری شد هلاک****تو را هست، بط را ز طوفان چه باک؟

نگه کرد رنجیده در من فقیه****نگه کردن عالم اندر سفیه

که مرد ارچه بر ساحل است، ای رفیق****نیاساید و دوستانش غریق

من از بینوایی نیم روی زرد****غم بینوایان رخم زرد کرد

نخواهد که بیند خردمند، ریش****نه بر عضو مردم، نه بر عضو خویش

یکی اول از تندرستان منم****که ریشی ببینم بلرزد تنم

منغص بود عیش آن تندرست****که باشد به پهلوی رنجور سست

چو بینم که درویش مسکین نخورد****به کام اندرم لقمه زهرست و درد

یکی را به زندان بری دوستان****کجا ماندش عیش در بوستان؟

حکایت
شبی دود خلق آتشی برفروخت****شنیدم که بغداد نیمی بسوخت

یکی شکر گفت اندران خاک و دود****که دکان ما را گزندی نبود

جهاندیده ای گفتش ای بوالهوس****تو را خود غم خویشتن بود و بس؟

پسندی که شهری بسوزد به نار****وگرچه سرایت بود بر کنار؟

بجز سنگدل ناکند معده تنگ****چو بیند کسان بر شکم بسته سنگ

توانگر خود آن لقمه چون می خورد****چو بیند که درویش خون می خورد؟

مگو تندرست است رنجوردار****که می پیچد از غصه رنجوروار

تنکدل چو یاران به منزل رسند****نخسبد که واماندگان از پسند

دل پادشاهان شود بارکش****چو بینند در گل خر خارکش

اگر در سرای سعادت کس است****ز گفتار سعدیش حرفی بس است

همینت بسنده ست اگر بشنوی****که گر خار کاری سمن ندروی

اندر معنی عدل و ظلم و ثمرهٔ آن
خبرداری از خسروان عجم****که کردند بر زیردستان ستم؟

نه آن شوکت و پادشایی بماند****نه آن ظلم بر روستایی بماند

خطابین که بر دست ظالم برفت****جهان ماند و او با مظالم برفت

خنک روز محشر تن دادگر****که در سایهٔ عرش دارد مقر

به قومی که نیکی پسندد خدای****دهد خسروی عادل و نیک رای

چو خواهد که ویران شود عالمی****کند ملک در پنجهٔ ظالمی

سگالند از او نیکمردان حذر****که خشم خدایست بیدادگر

بزرگی از او دان و منت شناس****که زایل شود نعمت ناسپاس

اگر شکر کردی بر این ملک و مال****به مالی و ملکی رسی بی زوال

وگر جور در پادشایی کنی****پس از پادشاهی گدایی کنی

حرام است بر پادشه خواب خوش****چو باشد ضعیف از قوی بارکش

میازار عامی به یک خردله****که سلطان شبان است و عامی گله

چو پرخاش بینند و بیداد از او****شبان نیست، گرگ است، فریاد از او

بد انجام رفت و بد اندیشه کرد****که با زیردستان جفا، پیشه کرد

بسستی و سختی بر این بگذرد****بماند بر او سالها نام بد

نخواهی که نفرین کنند از پست****نکوباش تا

بد نگوید کست

حکایت برادران ظالم و عادل و عاقبت ایشان
شنیدم که در مرزی از باختر****برادر دو بودند از یک پدر

سپهدار و گردن کش و پیلتن****نکو روی و دانا و شمشیرزن

پدر هر دو را سهمگن مرد یافت****طلبکار جولان و ناورد یافت

برفت آن زمین را دو قسمت نهاد****به هر یک پسر، زان نصیبی بداد

مبادا که بر یکدگر سر کشند****به پیکار شمشیر کین برکشند

پدر بعد ازان، روزگاری شمرد****به جان آفرین جان شیرین سپرد

اجل بگسلاندش طناب امل****وفاتش فرو بست دست عمل

مقرر شد آن مملکت بر دو شاه****که بی حد و مر بود گنج و سپاه

به حکم نظر در به افتاد خویش****گرفتند هر یک، یکی راه پیش

یکی عدل تا نام نیکو برد****یکی ظلم تا مال گرد آورد

یکی عاطفت سیرت خویش کرد****درم داد و تیمار درویش خورد

بنا کرد و نان داد و لشکر نواخت****شب از بهر درویش، شب خانه ساخت

خزاین تهی کرد و پر کرد جیش****چنان کز خلایق به هنگام عیش

برآمد همی بانگ شادی چو رعد****چو شیراز در عهد بوبکر سعد

خدیو خردمند فرخ نهاد****که شاخ امیدش برومند باد

حکایت شنو کودک نامجوی****پسندیده پی بود و فرخنده خوی

ملازم به دلداری خاص و عام****ثناگوی حق بامدادان و شام

در آن ملک قارون برفتی دلیر****که شه دادگر بود و درویش سیر

نیامد در ایام او بر دلی****نگویم که خاری که برگ گلی

سرآمد به تایید ملک از سران****نهادند سر بر خطش سروران

دگر خواست کافزون کند تخت و تاج****بیفزود بر مرد دهقان خراج

طمع کرد در مال بازارگان****بلا ریخت بر جان بیچارگان

به امید بیشی نداد و نخورد****خردمند داند که ناخوب کرد

که تا جمع کرد آن زر از گر بزی****پراگنده شد لشکر از عاجزی

شنیدند بازارگانان خبر****که ظلم است در بوم آن بی هنر

بریدند ازان جا خرید و فروخت****زراعت

نیامد، رعیت بسوخت

چو اقبالش از دوستی سربتافت****بناکام دشمن بر او دست یافت

ستیز فلک بیخ و بارش بکند****سم اسب دشمن دیارش بکند

وفا در که جوید چو پیمان گسیخت؟****خراج از که خواهد چو دهقان گریخت؟

چه نیکی طمع دارد آن بی صفا****که باشد دعای بدش در قفا؟

چو بختش نگون بود در کاف کن****نکرد آنچه نیکانش گفتند کن

چه گفتند نیکان بدان نیکمرد؟****تو برخور که بیدادگر برنخورد

گمانش خطا بود و تدبیر سست****که در عدل بود آنچه در ظلم جست

یکی بر سر شاخ، بن می برید****خداوند بستان نگه کرد و دید

بگفتا گر این مرد بد می کند****نه با من که با نفس خود می کند

نصیحت بجای است اگر بشنوی****ضعیفان میفگن به کتف قوی

که فردا به داور برد خسروی****گدایی که پیشت نیرزد جوی

چو خواهی که فردا بوی مهتری****مکن دشمن خویشتن، کهتری

که چون بگذرد بر تو این سلطنت****بگیرد به قهر آن گدا دامنت

مکن، پنجه از ناتوانان بدار****که گر بفگنندت شوی شرمسار

که زشت است در چشم آزادگان****بیفتادن از دست افتادگان

بزرگان روشندل نیکبخت****به فرزانگی تاج بردند و تخت

به دنباله راستان گژ مرو****وگر راست خواهی ز سعدی شنو

صفت جمعیت اوقات درویشان راضی
مگو جاهی از سلطنت بیش نیست****که ایمن تر از ملک درویش نیست

سبکبار مردم سبک تر روند****حق این است و صاحبدلان بشنوند

تهیدست تشویش نانی خورد****جهانبان بقدر جهانی خورد

گدا را چو حاصل شود نان شام****چنان خوش بخسبد که سلطان شام

غم و شادمانی بسر می رود****به مرگ این دو از سر بدر می رود

چه آن را که بر سر نهادند تاج****چه آن را که بر گردن آمد خراج

اگر سرفرازی به کیوان برست****وگر تنگدستی به زندان درست

چو خیل اجل در سر هر دو تاخت****نمی شاید از یکدگرشان شناخت

حکایت عابد و استخوان پوسیده
شنیدم که یک بار در حله ای****سخن گفت با عابدی کله ای

که من فر فرماندهی داشتم****به سر بر کلاه مهی داشتم

سپهرم مدد کرد و نصرت وفاق****گرفتم به بازوی دولت عراق

طمع کرده بودم که کرمان خورم****که ناگه بخوردند کرمان سرم

بکن پنبهٔ غفلت از گوش هوش****که از مردگان پندت آید به گوش

گفتار اندر نکوکاری و بد کاری و عاقبت آنها
نکوکار مردم نباشد بدش****نورزد کسی بد که نیک افتدش

شر انگیز هم در سر شر رود****چو کژدم که با خانه کمتر رود

اگر نفع کس در نهاد تو نیست****چنین جوهر و سنگ خارا یکی است

غلط گفتم ای یار شایسته خوی****که نفع است در آهن و سنگ و روی

چنین آدمی مرده به ننگ را****که بروی فضیلت بود سنگ را

نه هر آدمی زاده از دد به است****که دد ز آدمی زادهٔ بد به است

به است از دد انسان صاحب خرد****نه انسان که در مردم افتد چو دد

چو انسان نداند بجز خورد و خواب****کدامش فضیلت بود بر دواب؟

سوار نگون بخت بی راه رو****پیاده برد زو به رفتن گرو

کسی دانهٔ نیکمردی نکاشت****کز او خرمن کام دل برنداشت

نه هرگز شنیدیم در عمر خویش****که بدمرد را نیکی آمد به پیش

حکایت در تدبیر و تأخیر در سیاست
ز دریای عمان برآمد کسی****سفر کرده هامون و دریا بسی

عرب دیده و ترک و تاجیک و روم****ز هر جنس در نفس پاکش علوم

جهان گشته و دانش اندوخته****سفر کرده و صحبت آموخته

به هیکل قوی چون تناور درخت****ولیکن فرو مانده بی برگ سخت

دو صد رقعه بالای هم دوخته****ز حراق و او در میان سوخته

به شهری درآمد ز دریا کنار****بزرگی در آن ناحیت شهریار

که طبعی نکونامی اندیش داشت****سر عجز بر پای درویش داشت

بشستند خدمتگزاران شاه****سر و تن به حمامش از گرد راه

چو بر آستان ملک سر نهاد****نیایش کنان دست بر بر نهاد

درآمد به ایوان شاهنشهی****که بختت جوان باد و دولت رهی

نرفتم در این مملکت منزلی****کز آسیبت آزرده دیدم دلی

ملک را همین ملک پیرایه بس****که راضی نگرد به آزار کس

ندیدم کسی سرگران از شراب****مگر هم خرابات دیدم خراب

سخن گفت و دامان گوهر فشاند****به نطقی که شاه آستین

برفشاند

پسند آمدش حسن گفتار مرد****به نزد خودش خواند و اکرام کرد

زرش داد و گوهر به شکر قدوم****بپرسیدش از گوهر و زاد بوم

بگفت آنچه پرسیدش از سرگذشت****به قربت ز دیگر کسان بر گذشت

ملک با دل خویش در گفت و گو****که دست وزارت سپارد بدو

ولیکن بتدریج تا انجمن****به سستی نخندند بر رای من

به عقلش بباید نخست آزمود****بقدر هنر پایگاهش فزود

برد بر دل از جور غم بارها****که نا آزموده کند کارها

نظر کن چو سوفار داری به شست****نه آنگه که پرتاب کردی ز دست

چو یوسف کسی در صلاح و تمیز****به یک سال باید که گردد عزیز

به ایام تا بر نیاید بسی****نشاید رسیدن به غور کسی

زهر نوعی اخلاق او کشف کرد****خردمند و پاکیزه دین بود مرد

نکو سیرتش دید و روشن قیاس****سخن سنج و مقدار مردم شناس

به رای از بزرگان مهش دید و بیش****نشاندش زبردست دستور خویش

چنان حکمت و معرفت کار بست****که از امر و نهیش درونی نخست

در آورد ملکی به زیر قلم****کز او بر وجودی نیامد الم

زبان همه حرف گیران ببست****که حرفی بدش برنیامد ز دست

حسودی که یک جو خیانت ندید****به کارش به تابه چو گندم تپید

ز روشن دلش ملک پرتو گرفت****وزیر کهن را غم نو گرفت

ندید آن خردمند را رخنه ای****که در وی تواند زدن طعنه ای

امین و بد اندیش طشتند و مور****نشاید در او رخنه کردن بزور

ملک را دو خورشید طلعت غلام****به سر بر، کمر بسته بودی مدام

دو پاکیزه پیکر چو حور و پری****چو خورشید و ماه از سدیگر بری

دو صورت که گفتی یکی نیست بیش****نموده در آیینه همتای خویش

سخنهای دانای شیرین سخن****گرفت اندر آن هر دو شمشاد بن

چو دیدند کاوصاف و خلقش نکوست****بطبعش هواخواه گشتند و دوست

در او هم

اثر کرد میل بشر****نه میلی چو کوتاه بینان به شر

از آسایش آنگه خبر داشتی****که در روی ایشان نظر داشتی

چو خواهی که قدرت بماند بلند****دل، ای خواجه، در ساده رویان مبند

وگر خود نباشد غرض در میان****حذر کن که دارد به هیبت زیان

وزیر اندر این شمه ای راه برد****بخبث این حکایت بر شاه برد

که این را ندانم چه خوانند و کیست!****نخواهد بسامان در این ملک زیست

سفر کردگان لاابالی زیند****که پروردهٔ ملک و دولت نیند

شنیدم که با بندگانش سرست****خیانت پسندست و شهوت پرست

نشاید چنین خیره روی تباه****که بد نامی آرد در ایوان شاه

مگر نعمت شه فرامش کنم****که بینم تباهی و خامش کنم

به پندار نتوان سخن گفت زود****نگفتم تو را تا یقینم نبود

ز فرمانبرانم کسی گوش داشت****که آغوش رومی در آغوش داشت

من این گفتم اکنون ملک راست رای****چنان کازمودم تو نیز آزمای

به ناخوب تر صورتی شرح داد****که بد مرد را نیکروزی مباد

بداندیش بر خرده چون دست یافت****درون بزرگان به آتش بتافت

به خرده توان آتش افروختن****پس آنگه درخت کهن سوختن

ملک را چنان گرم کرد این خبر****که جوشش برآمد چو مرجل به سر

غضب دست در خون درویش داشت****ولیکن سکون دست در پیش داشت

که پرورده کشتن نه مردی بود****ستم در پی داد، سردی بود

میازار پروردهٔ خویشتن****چو تیر تو دارد به تیرش مزن

به نعمت نبایست پروردنش****چو خواهی به بیداد خون خوردنش

از او تا هنرها یقینت نشد****در ایوان شاهی قرینت نشد

کنون تا یقینت نگردد گناه****به گفتار دشمن گزندش مخواه

ملک در دل این راز پوشیده داشت****که قول حکیمان نیوشیده داشت

دل است، ای خردمند، زندان راز****چو گفتی نیاید به زنجیر باز

نظر کرد پوشیده در کار مرد****خلل دید در راه هشیار مرد

که ناگه نظر زی یکی بنده کرد****پری

چهره بر زیر لب خنده کرد

دو کس را که با هم بود جان و هوش****حکایت کنانند و ایشان خموش

چو دیده به دیدار کردی دلیر****نگردی چو مستسقی از دجله سیر

ملک را گمان بدی راست شد****ز سودا بر او خشمگین خواست شد

هم از حسن تدبیر و رای تمام****باهستگی گفتش ای نیک نام

تو را من خردمند پنداشتم****بر اسرار ملکت امین داشتم

گمان بردمت زیرک و هوشمند****ندانستمت خیره و ناپسند

چنین مرتفع پایه جای تو نیست****گناه از من آمد خطای تو نیست

که چون بدگهر پرورم لاجرم****خیانت روا داردم در حرم

برآورد سر مرد بسیاردان****چنین گفت با خسرو کاردان

مرا چون بود دامن از جرم پاک****نیاید ز خبث بداندیش باک

به خاطر درم هرگز این ظن نرفت****ندانم که گفت اینچه بر من نرفت

شهنشاه گفت: آنچه گفتم برت****بگویند خصمان به روی اندرت

چنین گفت با من وزیر کهن****تو نیز آنچه دانی بگوی و بکن

بخندید و انگشت بر لب گرفت****کز او هرچه آید نیاید شگفت

حسودی که بیند بجای خودم****کجا بر زبان آورد جز بدم

من آن ساعت انگاشتم دشمنش****که خسرو فروتر نشاند از منش

چو سلطان فضیلت نهد بر ویم****ندانی که دشمن بود در پیم؟

مرا تا قیامت نگیرد بدوست****چو بیند که در عز من ذل اوست

بر اینت بگویم حدیثی درست****اگر گوش با بنده داری نخست

ندانم کجا دیده ام در کتاب****که ابلیس را دید شخصی به خواب

به بالا صنوبر، به دیدن چو حور****چو خورشیدش از چهره می تافت نور

فرا رفت و گفت: ای عجب، این تویی****فرشته نباشد بدین نیکویی

تو کاین روی داری به حسن قمر****چرا در جهانی به زشتی سمر؟

چرا نقش بندت در ایوان شاه****دژم روی کرده ست و زشت و تباه؟

شنید این سخن بخت برگشته دیو****بزاری برآورد بانگ و غریو

که ای نیکبخت این

نه شکل من است****ولیکن قلم در کف دشمن است

مرا همچنین نام نیک است لیک****ز علت نگوید بداندیش نیک

وزیری که جاه من آبش بریخت****به فرسنگ باید ز مکرش گریخت

ولیکن نیندیشم از خشم شاه****دلاور بود در سخن، بی گناه

اگر محتسب گردد آن را غم است****که سنگ ترازوی بارش کم است

چو حرفم برآمد درست از قلم****مرا از همه حرف گیران چه غم؟

ملک در سخن گفتنش خیره ماند****سر دست فرماندهی برفشاند

که مجرم به زرق و زبان آوری****ز جرمی که دارد نگردد بری

ز خصمت همانا که نشنیده ام****نه آخر به چشم خودت دیده ام؟

کز این زمره خلق در بارگاه****نمی باشدت جز در اینان نگاه

بخندید مرد سخنگوی و گفت****حق است این سخن، حق نشاید نهفت

در این نکته ای هست اگر بشنوی****که حکمت روان باد و دولت قوی

نبینی که درویش بی دستگاه****بحسرت کند در توانگر نگاه

مرا دستگاه جوانی برفت****به لهو و لعب زندگانی برفت

ز دیدار اینان ندارم شکیب****که سرمایه داران حسنند و زیب

مرا همچنین چهره گلپام بود****بلورینم از خوبی اندام بود

در این غایتم رشت باید کفن****که مویم چو پنبه است و دوکم بدن

مرا همچنین جعد شبرنگ بود****قبا در بر از فربهی تنگ بود

دو رسته درم در دهن داشت جای****چو دیواری از خشت سیمین بپای

کنونم نگه کن به وقت سخن****بیفتاده یک یک چو سور کهن

در اینان بحسرت چرا ننگرم؟****که عمر تلف کرده یاد آورم

برفت از من آن روزهای عزیز****بپایان رسد ناگه این روز نیز

چو دانشور این در معنی بسفت****بگفت این کز این به محال است گفت

در ارکان دولت نگه کرد شاه****کز این خوبتر لفظ و معنی مخواه

کسی را نظر سوی شاهد رواست****که داند بدین شاهدی عذر خواست

بعقل ار نه آهستگی کردمی****به گفتار خصمش بیازردمی

بتندی سبک دست بردن به

تیغ****به دندان برد پشت دست دریغ

ز صاحب غرض تا سخن نشنوی****که گر کار بندی پشیمان شوی

نکونام را جاه و تشریف و مال****بیفزود و، بدگوی را گوش مال

به تدبیر دستور دانشورش****به نیکی بشد نام در کشورش

به عدل و کرم سالها ملک راند****برفت و نکونامی از وی بماند

چنین پادشاهان که دین پرورند****به بازوی دین، گوی دولت برند

از آنان نبینم در این عهد کس****وگر هست بوبکر سعدست و بس

بهشتی درختی تو، ای پادشاه****که افگنده ای سایه یک ساله راه

طمع بود در بخت نیک اخترم****که بال همای افگند بر سرم

خرد گفت دولت نبخشد همای****گر اقبال خواهی در این سایه آی

خدایا برحمت نظر کرده ای****که این سایه بر خلق گسترده ای

دعا گوی این دولتم بنده وار****خدایا تو این سایه پاینده دار

صواب است پیش از کشش بند کرد****که نتوان سر کشته پیوند کرد

خداوند فرمان و رای و شکوه****ز غوغای مردم نگردد ستوه

سر پر غرور از تحمل تهی****حرامش بود تاج شاهنشهی

نگویم چو جنگ آوری پای دار****چو خشم آیدت عقل بر جای دار

تحمل کند هر که را عقل هست****نه عقلی که خشمش کند زیردست

چو لشکر برون تاخت خشم از کمین****نه انصاف ماند نه تقوی نه دین

ندیدم چنین دیو زیر فلک****کز او می گریزند چندین ملک

حکایت شحنه مردم آزار
گزیری به چاهی در افتاده بود****که از هول او شیر نر ماده بود

بداندیش مردم بجز بد ندید****بیفتاد و عاجزتر از خود ندید

همه شب ز فریاد و زاری نخفت****یکی بر سرش کوفت سنگی و گفت:

تو هرگز رسیدی به فریاد کس****که می خواهی امروز فریادرس؟

همه تخم نامردمی کاشتی****ببین لاجرم بر که برداشتی

که بر جان ریشت نهد مرهمی****که دلها ز ریشت بنالد همی؟

تو ما را همی چاه کندی به راه****بسر لاجرم در فتادی به چاه

دو کس چه کنند از

پی خاص و عام****یکی نیک محضر، دگر زشت نام

یکی تشنه را تاکند تازه حلق****دگر تا بگردن درافتند خلق

اگر بد کنی چشم نیکی مدار****که هرگز نیارد گز انگور بار

نپندارم ای در خزان کشته جو****که گندم ستانی به وقت درو

درخت زقوم ار به جان پروری****مپندار هرگز کز او برخوری

رطب ناور چوب خر زهرهٔ بار****چو تخم افگنی، بر همان چشم دار

حکایت حجاج یوسف
حکایت کنند از یکی نیکمرد****که اکرام حجاج یوسف نکرد

به سرهنگ دیوان نگه کرد تیز****که نطعش بینداز و خونش بریز

چو حجت نماند جفا جوی را****بپرخاش در هم کشد روی را

بخندید و بگریست مرد خدای****عجب داشت سنگین دل تیره رای

چو دیدش که خندید و دیگر گریست****بپرسید کاین خنده و گریه چیست؟

بگفتا همی گریم از روزگار****که طفلان بیچاره دارم چهار

همی خندم از لطف یزدان پاک****که مظلوم رفتم نه ظالم به خاک

پسر گفتش: ای نامور شهریار****یکی دست از این مرد صوفی بدار

که خلقی بدو روی دارند و پشت****نه رای است خلقی به یک بار کشت

بزرگی و عفو و کرم پیشه کن****ز خردان اطفالش اندیشه کن

شنیدم که نشنید و خونش بریخت****ز فرمان داور که داند گریخت؟

بزرگی در آن فکرت آن شب بخفت****به خواب اندرش دید و پرسید و گفت:

دمی بیش بر من سیاست نراند****عقوبت بر او تا قیامت بماند

نترسی که پاک اندرونی شبی****برآرد ز سوز جگر یا ربی؟

نخفته ست مظلوم از آهش بترس****ز دود دل صبحگاهش بترس

نه ابلیس بد کرد و نیکی ندید؟****بر پاک ناید ز تخم پلید

مزن بانگ بر شیرمردان درشت****چو با کودکان بر نیایی به مشت

یکی پند می گفت فرزند را****نگه دار پند خردمند را

مکن جور بر خردکان ای پسر****که یک روزت افتد بزرگی به سر

نمی ترسی ای گرگ ناقص خرد****که روزی پلنگیت بر هم درد؟

به خردی

درم زور سرپنجه بود****دل زیردستان ز من رنجه بود

بخوردم یکی مشت زورآوران****نکردم دگر زور با لاغران

در نواخت رعیت و رحمت بر افتادگان
الا تا بغفلت نخفتی که نوم****حرام است بر چشم سالار قوم

غم زیردستان بخور زینهار****بترس از زبردستی روزگار

نصیحت که خالی بود از غرض****چو داروی تلخ است، دفع مرض

حکایت در این معنی
یکی را حکایت کنند از ملوک****که بیماری رشته کردش چو دوک

چنانش در انداخت ضعف حسد****که می برد بر زیردستان حسد

که شاه ارچه بر عرصه نام آورست****چو ضعف آمد از بیدقی کمترست

ندیمی زمین ملک بوسه داد****که ملک خداوند جاوید باد

در این شهر مردی مبارک دم است****که در پارسایی چنویی کم است

نبردند پیشش مهمات کس****که مقصود حاصل نشد در نفس

نرفته ست هرگز بر او ناصواب****دلی روشن و دعوتی مستجاب

بخوان تا بخواند دعائی بر این****که رحمت رسد ز آسمان برین

بفرمود تا مهتران خدم****بخواندند پیر مبارک قدم

برفتند و گفتند و آمد فقیر****تنی محتشم در لباسی حقیر

بگفتا دعائی کن ای هوشمند****که در رشته چون سوزنم پای بند

شنید این سخن پیر خم بوده پشت****بتندی برآورد بانگی درشت

که حق مهربان است بر دادگر****ببخشای و بخشایش حق نگر

دعای منت کی شود سودمند****اسیران محتاج در چاه و بند؟

تو ناکرده بر خلق بخشایشی****کجا بینی از دولت آسایشی؟

ببایدت عذر خطا خواستن****پس از شیخ صالح دعا خواستن

کجا دست گیرد دعای ویت****دعای ستمدیدگان در پیت؟

شنید این سخن شهریار عجم****ز خشم و خجالت برآمد بهم

برنجید و پس با دل خویش گفت****چه رنجم؟ حق است اینچه درویش گفت

بفرمود تا هر که در بند بود****به فرمانش آزاد کردند زود

جهاندیده بعد از دو رکعت نماز****به داور برآورد دست نیاز

که ای بر فرازندهٔ آسمان****به جنگش گرفتی به صلحش بمان

ولی همچنان بر دعا داشت دست****که شه سر برآورد و بر پای جست

تو گویی ز شادی بخواهد پرید****چو طاووس، چون رشته در پا ندید

بفرمود گنجینهٔ گوهرش****فشاندند در پای و زر بر

سرش

حق از بهر باطل نشاید نهفت****ازان جمله دامن بیفشاند و گفت

مرو با سر رشته بار دگر****مبادا که دیگر کند رشته سر

چو باری فتادی نگه دار پای****که یک بار دیگر نلغزد ز جای

ز سعدی شنو کاین سخن راست است****نه هر باری افتاده برخاسته ست

گفتار اندر بی وفائی دنیا
جهان ای پسر ملک جاوید نیست****ز دنیا وفاداری امید نیست

نه بر باد رفتی سحرگاه و شام****سریر سلیمان علیه السلام؟

به آخر ندیدی که بر باد رفت؟****خنک آن که با دانش و داد رفت

کسی زین میان گوی دولت ربود****که در بند آسایش خلق بود

بکار آمد آنها که برداشتند****نه گرد آوریدند و بگذاشتند

در تغیر روزگار و انتقال مملکت
شنیدم که در مصر میری اجل****سپه تاخت بر روزگارش اجل

جمالش برفت از رخ دل فروز****چو خور زرد شد بس نماند ز روز

گزیدند فرزانگان دست فوت****که در طب ندیدند داروی موت

همه تخت و ملکی پذیرد زوال****بجز ملک فرمانده لایزال

چو نزدیک شد روز عمرش به شب****شنیدند می گفت در زیر لب

که در مصر چون من عزیزی نبود****چو حاصل همین بود چیزی نبود

جهان گرد کردم نخوردم برش****برفتم چو بیچارگان از سرش

پسندیده رایی که بخشید و خورد****جهان از پی خویشتن گرد کرد

در این کوش تا با تو ماند مقیم****که هرچ از تو ماند دریغ است و بیم

کند خواجه بر بستر جان گداز****یکی دست کوتاه و دیگر دراز

در آن دم تو را می نماید به دست****که دهشت زبانش ز گفتن ببست

که دستی به جود و کرم کن دراز****دگر دست کوته کن از ظلم و آز

کنونت که دست است خاری بکن****دگر کی برآری تو دست از کفن؟

بتابد بسی ماه و پروین و هور****که سر بر نداری ز بالین گور

حکایت قزل ارسلان با دانشمند
قزل ارسلان قلعه ای سخت داشت****که گردن به الوند بر می فراشت

نه اندیشه از کس نه حاجت به هیچ****چو زلف عروسان رهش پیچ پیچ

چنان نادر افتاده در روضه ای****که بر لاجوردین طبق بیضه ای

شنیدم که مردی مبارک حضور****به نزدیک شاه آمد از راه دور

حقایق شناسی، جهاندیده ای****هنرمندی، آفاق گردیده ای؟

بزرگی، زبان آوری کاردان****حکیمی، سخنگوی بسیاردان

قزل گفت چندین که گردیده ای****چنین جای محکم دگر دیده ای؟

بخندید کاین قلعه ای خرم است****ولیکن نپندارمش محکم است

نه پیش از تو گردن کشان داشتند****دمی چند بودند و بگذاشتند؟

نه بعد از تو شاهان دیگر برند****درخت امید تو را برخورند؟

ز دوران ملک پدر یاد کن****دل از بند اندیشه آزاد کن

چنان روزگارش به کنجی نشاند****که بر یک پشیزش تصرف نماند

چو نومید ماند

از همه چیز و کس****امیدش به فضل خدا ماند و بس

بر مرد هشیار دنیا خس است****که هر مدتی جای دیگر کس است

چنین گفت شوریده ای در عجم****به کسری که ای وارث ملک جم

اگر ملک بر جم بماندی و بخت****تو را چون میسر شدی تاج و تخت؟

اگر گنج قارون به چنگ آوری****نماند مگر آنچه بخشی، بری

حکایت
چو الپ ارسلان جان به جان بخش داد****پسر تاج شاهی به سر برنهاد

به تربت سپردندش از تاجگاه****نه جای نشستن بد آماجگاه

چنین گفت دیوانه ای هوشیار****چو دیدش پسر روز دیگر سوار

زهی ملک و دوران سر در نشیب****پدر رفت و پای پسر در رکیب

چنین است گردیدن روزگار****سبک سیر و بدعهد و ناپایدار

چو دیرینه روزی سرآورد عهد****جوان دولتی سر برآرد ز مهد

منه بر جهان دل که بیگانه ای است****چو مطرب که هر روز در خانه ای است

نه لایق بود عیش با دلبری****که هر بامدادش بود شوهری

نکویی کن امسال چون ده تو راست****که سال دگر دیگری دهخداست

حکایت پادشاه غور با روستایی
شنیدم که از پادشاهان غور****یکی پادشه خر گرفتی بزور

خران زیر بار گران بی علف****به روزی دو مسکین شدندی تلف

چو منعم کند سفله را، روزگار****نهد بر دل تنگ درویش، بار

چو بام بلندش بود خودپرست****کند بول و خاشاک بر بام پست

شنیدم که باری به عزم شکار****برون رفت بیدادگر شهریار

تگاور به دنبال صیدی براند****شبش درگرفت از حشم دور ماند

بتنها ندانست روی و رهی****بینداخت ناکام شب در دهی

یکی پیرمرد اندر آن ده مقیم****ز پیران مردم شناس قدیم

پسر را همی گفت کای شادبهر****خرت را مبر بامدادان به شهر

که آن ناجوانمرد برگشته بخت****که تابوت بینمش بر جای تخت

کمر بسته دارد به فرمان دیو****به گردون بر از دست جورش غریو

در این کشور آسایش و خرمی****ندید و نبیند به چشم آدمی

مگر این سیه نامهٔ بی صفا****به دوزخ برد لعنت اندر قفا

پسر گفت: راه درازست و سخت****پیاده نیارم شد ای نیکبخت

طریقی بیندیش و رایی بزن****که رای تو روشن تر از رای من

پدر گفت: اگر پند من بشنوی****یکی سنگ برداشت باید قوی

زدن بر خر نامور چند بار****سر و دست و پهلوش کردن فگار

مگر کان فرومایهٔ زشت کیش****به کارش

نیاید خر لنگ ریش

چو خضر پیمبر که کشتی شکست****وز او دست جبار ظالم ببست

به سالی که در بحر کشتی گرفت****بسی سالها نام زشتی گرفت

تفو بر چنان ملک و دولت که راند****که شنعت بر او تا قیامت بماند

پسر چون شنید این حدیث از پدر****سر از خط فرمان نبردش بدر

فرو کوفت بیچاره خر را به سنگ****خر از دست عاجز شد از پای لنگ

پدر گفتش اکنون سر خویش گیر****هر آن ره که می بایدت پیش گیر

پسر در پی کاروان اوفتاد****ز دشنام چندان که دانست داد

وز این سو پدر روی در آستان****که یارب به سجادهٔ راستان

که چندان امانم ده از روزگار****کز این نحس ظالم برآید دمار

اگر من نبینم مر او را هلاک****شب گور چشمم نخسبد به خاک

اگر مار زاید زن باردار****به از آدمی زادهٔ دیوسار

زن از مرد موذی ببسیار به****سگ از مردم مردم آزار به

مخنث که بیداد با خود کند****ازان به که با دیگری بد کند

شه این جمله بشنید و چیزی نگفت****ببست اسب و سر بر نمد زین بخفت

همه شب به بیداری اختر شمرد****ز سودا و اندیشه خوابش نبرد

چو آواز مرغ سحر گوش کرد****پریشانی شب فراموش کرد

سواران همه شب همی تاختند****سحرگه پی اسب بشناختند

بر آن عرصه بر اسب دیدند و شاه****پیاده دویدند یکسر سپاه

به خدمت نهادند سر بر زمین****چو دریا شد از موج لشکر، زمین

یکی گفتش از دوستان قدیم****که شب حاجبش بود و روزش ندیم

رعیت چه نزلت نهادند دوش؟****که ما را نه چشم آرمید و نه گوش

شهنشه نیارست کردن حدیث****که بر وی چه آمد ز خبث خبیث

هم آهسته سر برد پیش سرش****فرو گفت پنهان به گوش اندرش

کسم پای مرغی نیاورد پیش****ولی دست خر رفت از اندازه بیش

بزرگان نشستند و خوان خواستند****بخوردند

و مجلس بیاراستند

چو شور و طرب در نهاد آمدش****ز دهقان دوشینه یاد آمدش

بفرمود و جستند و بستند سخت****بخواری فگندند در پای تخت

سیه دل برآهخت شمشیر تیز****ندانست بیچاره راه گریز

سر ناامیدی برآورد و گفت****نشاید شب گور در خانه خفت

نه تنها منت گفتم ای شهریار****که برگشته بختی و بد روزگار

چرا خشم بر من گرفتی و بس؟****منت پیش گفتم، همه خلق پس

چو بیداد کردی توقع مدار****که نامت به نیکی رود در دیار

ور ایدون که دشخوارت آمد سخن****دگر هرچه دشخوارت آید مکن

تو را چاره از ظلم برگشتن است****نه بیچاره بی گنه کشتن است

مرا پنج روز دگر مانده گیر****دو روز دگر عیش خوش رانده گیر

نماند ستمگار بد روزگار****بماند بر او لعنت پایدار

تو را نیک پندست اگر بشنوی****وگر نشنوی خود پشیمان شوی

بدان کی ستوده شود پادشاه****که خلقش ستایند در بارگاه؟

چه سود آفرین بر سر انجمن****پس چرخه نفرین کنان پیرزن؟

همی گفت و شمشیر بالای سر****سپر کرده جان پیش تیر قدر

نبینی که چون کارد بر سر بود****قلم را زبانش روان تر بود

شه از مستی غفلت آمد به هوش****به گوشش فرو گفت فرخ سروش

کز این پیر دست عقوبت بدار****یکی کشته گیر از هزاران هزار

زمانی سرش در گریبان بماند****پس آنگه به عفو آستین برفشاند

به دستان خود بند از او برگرفت****سرش را ببوسید و در بر گرفت

بزرگیش بخشید و فرماندهی****ز شاخ امیدش برآمد بهی

به گیتی حکایت شد این داستان****رود نیکبخت از پی راستان

بیاموزی از عاقلان حسن خوی****نه چندان که از جاهل عیب جوی

ز دشمن شنو سیرت خود که دوست****هرآنچ از تو آید به چشمش نکوست

وبال است دادن به رنجور قند****که داروی تلخش بود سودمند

ترش روی بهتر کند سرزنش****که یاران خوش طبع شیرین منش

از این به نصیحت نگوید

کست****اگر عاقلی یک اشارت بست

حکایت مأمون با کنیزک
چو دور خلافت به مأمون رسید****یکی ماه پیکر کنیزک خرید

به چهر آفتابی، به تن گلبنی****به عقل خردمند بازی کنی

به خون عزیزان فرو برده چنگ****سر انگشتها کرده عناب رنگ

بر ابروی عابد فریبش خضاب****چو قوس قزح بود بر آفتاب

شب خلوت آن لعبت حور زاد****مگر تن در آغوش مأمون نداد

گرفت آتش خشم در وی عظیم****سرش خواست کردن چو جوزا دو نیم

بگفتا سر اینک به شمشیر تیز****بینداز و با من مکن خفت و خیز

بگفت از که بر دل گزند آمدت؟****چه خصلت ز من ناپسند آمدت؟

بگفت ار کشی ور شکافی سرم****ز بوی دهانت به رنج اندرم

کشد تیر پیکار و تیغ ستم****به یک بار و بوی دهن دم به دم

شنید این سخن سرور نیکبخت****برآشفت نیک و برنجید سخت

همه شب در این فکر بود و نخفت****دگر روز با هوشمندان بگفت

طبیعت شناسان هر کشوری****سخن گفت با هر یک از هر دری

دلش گرچه در حال از او رنجه شد****دوا کرد و خوشبوی چون غنچه شد

پری چهره را همنشین کرد و دوست****که این عیب من گفت، یار من اوست

به نزد من آن کس نکوخواه تست****که گوید فلان خار در راه تست

به گمراه گفتن نکو می روی****جفائی تمام است و جوری قوی

هر آنگه که عیبت نگویند پیش****هنردانی از جاهلی عیب خویش

مگو شهد شیرین شکر فایق است****کسی را که سقمونیا لایق است

چه خوش گفت یک روز دارو فروش:****شفا بایدت داروی تلخ نوش

اگر شربتی بایدت سودمند****ز سعدی ستان تلخ داروی پند

به پرویزن معرفت بیخته****به شهد عبارت برآمیخته

گفتار اندر بخشایش بر ضعیفان
نه بر حکم شرع آب خوردن خطاست****وگر خون به فتوی بریزی رواست

کرا شرع فتوی دهد بر هلاک****الا تا نداری ز کشتنش باک

وگر دانی اندر تبارش کسان****برایشان ببخشای و راحت رسان

گنه بود مرد

ستمگاره را****چه تاوان زن و طفل بیچاره را؟

تنت زورمندست و لشکر گران****ولیکن در اقلیم دشمن مران

که وی بر حصاری گریزد بلند****رسد کشوری بی گنه را گزند

نظر کن در احوال زندانیان****که ممکن بود بی گنه در میان

چو بازارگان در دیارت بمرد****به مالش خساست بود دستبرد

کزان پس که بر وی بگریند زار****بهم باز گویند خویش و تبار

که مسکین در اقلیم غربت بمرد****متاعی کز او ماند ظالم ببرد

بیندیش ازان طفلک بی پدر****وز آه دل دردمندش حذر

بسا نام نیکوی پنجاه سال****که یک نام زشتش کند پایمال

پسندیده کاران جاوید نام****تطاول نکردند بر مال عام

بر آفاق اگر سر بسر پادشاست****چو مال از توانگر ستاند گداست

بمرد از تهیدستی آزاد مرد****ز پهلوی مسکین شکم پر نکرد

حکایت درویش صادق و پادشاه بیدادگر
شنیدم که از نیکمردی فقیر****دل آزرده شد پادشاهی کبیر

مگر بر زبانش حقی رفته بود****ز گردن کشی بر وی آشفته بود

به زندان فرستادش از بارگاه****که زورآزمای است بازوی جاه

ز یاران یکی گفتش اندر نهفت****مصالح نبود این سخن گفت، گفت

رسانیدن امر حق طاعت است****ز زندان نترسم که یک ساعت است

همان دم که در خفیه این راز رفت****حکایت به گوش ملک باز رفت

بخندید کو ظن بیهوده برد****نداند که خواهد در این حبس مرد

غلامی به درویش برد این پیام****بگفتا به خسرو بگو ای غلام

مرا بار غم بر دل ریش نیست****که دنیا همین ساعتی بیش نیست

نه گر دستگیری کنی خرمم****نه گر سر بری در دل آید غمم

تو گر کامرانی به فرمان و گنج****دگر کس فرومانده در ضعف و رنج

به دروازهٔ مرگ چون در شویم****به یک هفته با هم برابر شویم

منه دل بدین دولت پنج روز****به دود دل خلق، خود را مسوز

نه پیش از تو بیش از تو اندوختند****به بیداد کردن جهان سوختند؟

چنان زی که

ذکرت به تحسین کنند****چو مردی، نه بر گور نفرین کنند

نباید به رسم بد آیین نهاد****که گویند لعنت بر آن، کاین نهاد

وگر بر سرآید خداوند زور****نه زیرش کند عاقبت خاک گور؟

بفرمود دلتنگ روی از جفا****که بیرون کنندش زبان از قفا

چنین گفت مرد حقایق شناس****کز این هم که گفتی ندارم هراس

من از بی زبانی ندارم غمی****که دانم که ناگفته داند همی

اگر بینوایی برم ور ستم****گرم عاقبت خیر باشد چه غم؟

عروسی بود نوبت ماتمت****گرت نیکروزی بود خاتمت

حکایت زورآزمای تنگدست
یکی مشت زن بخت روزی نداشت****نه اسباب شامش مهیا نه چاشت

ز جور شکم گل کشیدی به پشت****که روزی محال است خوردن به مشت

مدام از پریشانی روزگار****دلش پر ز حسرت، تنش سوکوار

گهش جنگ با عالم خیره کش****گه از بخت شوریده، رویش ترش

گه از دیدن عیش شیرین خلق****فرو می شدی آب تلخش به حلق

گه از کار آشفته بگریستی****که کس دید از این تلخ تر زیستی؟

کسان شهد نوشند و مرغ و بره****مرا روی نان می نبیند تره

گر انصاف پرسی نه نیکوست این****برهنه من و گربه را پوستین

چه بودی که پایم در این کار گل****به گنجی فرو رفتی از کام دل!

مگر روزگاری هوس راندمی****ز خود گرد محنت بیفشاندمی

شنیدم که روزی زمین می شکافت****عظام زنخدان پوسیده یافت

به خاک اندرش عقد بگسیخته****گهرهای دندان فرو ریخته

دهان بی زبان پند می گفت و راز****که ای خواجه با بینوایی بساز

نه این است حال دهن زیر گل!****شکر خورده انگار یا خون دل

غم از گردش روزگاران مدار****که بی ما بگردد بسی روزگار

همان لحظه کاین خاطرش روی داد****غم از خاطرش رخت یک سو نهاد

که ای نفس بی رای و تدبیر و هش****بکش بار تیمار و خود را مکش

اگر بنده ای بار بر سر برد****وگر سر به اوج فلک بر برد

در

آن دم که حالش دگرگون شود****به مرگ از سرش هر دو بیرون شود

غم و شادمانی نماند ولیک****جزای عمل ماند و نام نیک

کرم پای دارد، نه دیهیم و تخت****بده کز تو این ماند ای نیکبخت

مکن تکیه بر ملک و جاه و حشم****که پیش از تو بوده ست و بعد از تو هم

خداوند دولت غم دین خورد****که دنیا به هر حال می بگذرد

نخواهی که ملکت برآید بهم****غم ملک و دین خورد باید بهم

زرافشان، چو دنیا بخواهی گذاشت****که سعدی درافشاند اگر زر نداشت

حکایت در معنی خاموشی از نصیحت کسی که پند نپذیرد
حکایت کنند از جفا گستری****که فرماندهی داشت بر کشوری

در ایام او روز مردم چو شام****شب از بیم او خواب مردم حرام

همه روز نیکان از او در بلا****به شب دست پاکان از او بر دعا

گروهی بر شیخ آن روزگار****ز دست ستمگر گرستند زار

که ای پیر دانای فرخنده رای****بگوی این جوان را بترس از خدای

بگفتا دریغ آیدم نام دوست****که هر کس نه در خورد پیغام اوست

کسی را که بینی ز حق بر کران****منه با وی، ای خواجه، حق در میان

دریغ است با سفله گفت از علوم****که ضایع شود تخم در شوره بوم

چو در وی نگیرد عدو داندت****برنجد به جان و برنجاندت

تو را عادت، ای پادشه، حق روی است****دل مرد حق گوی از این جا قوی است

نگین خصلتی دارد ای نیکبخت****که در موم گیرد نه در سنگ سخت

عجب نیست گر ظالم از من به جان****برنجد که دزدست و من پاسبان

تو هم پاسبانی به انصاف و داد****که حفظ خدا پاسبان تو باد

تو را نیست منت ز روی قیاس****خداوند را من و فضل و سپاس

که در کار خیرت به خدمت بداشت****نه چون دیگرانت معطل گذاشت

همه کس به میدان کوشش درند****ولی گوی بخشش

نه هر کس برند

تو حاصل نکردی به کوشش بهشت****خدا در تو خوی بهشتی سرشت

دلت روشن و وقت مجموع باد****قدم ثابت و پایه مرفوع باد

حیاتت خوش و رفتنت بر صواب****عبادت قبول و دعا مستجاب

گفتار اندر رای و تدبیر ملک و لشکر کشی
همی تا برآید به تدبیر کار****مدارای دشمن به از کارزار

چو نتوان عدو را به قوت شکست****به نعمت بباید در فتنه بست

گر اندیشه باشد ز خصمت گزند****به تعویذ احسان زبانش ببند

عدو را بجای خسک در بریز****که احسان کند کند، دندان تیز

چو دستی نشاید گزیدن، ببوس****که با غالبان چاره زرق است و لوس

به تدبیر رستم درآید به بند****که اسفندیارش نجست از کمند

عدو را به فرصت توان کند پوست****پس او را مدارا چنان کن که دوست

حذر کن ز پیکار کمتر کسی****که از قطره سیلاب دیدم بسی

مزن تا توانی بر ابرو گره****که دشمن اگرچه زبون، دوست به

بود دشمنش تازه و دوست ریش****کسی کش بود دشمن از دوست بیش

مزن با سپاهی ز خود بیشتر****که نتوان زد انگشت با نیشتر

وگر زو تواناتری در نبرد****نه مردی است بر ناتوان زور کرد

اگر پیل زوری وگر شیر چنگ****به نزدیک من صلح بهتر که جنگ

چو دست از همه حیلتی در گسست****حلال است بردن به شمشیر دست

اگر صلح خواهد عدو سر مپیچ****وگر جنگ جوید عنان بر مپیچ

که گروی ببندد در کارزار****تو را قدر و هیبت شود یک، هزار

ور او پای جنگ آورد در رکاب****نخواهد به حشر از تو داور حساب

تو هم جنگ را باش چون کینه خاست****که با کینه ور مهربانی خطاست

چو با سفله گویی به لطف و خوشی****فزون گرددش کبر و گردن کشی

به اسبان تازی و مردان مرد****برآر از نهاد بداندیش گرد

و گر می برآید به نرمی و هوش****به تندی و خشم

و درشتی مکوش

چو دشمن به عجز اندر آمد ز در****نباید که پرخاش جویی دگر

چو زنهار خواهد کرم پیشه کن****ببخشای و از مکرش اندیشه کن

ز تدبیر پیر کهن بر مگرد****که کارآزموده بود سالخورد

در آرند بنیاد رویین ز پای****جوانان به نیروی و پیران به رای

بیندیش در قلب هیجا مفر****چه دانی کران را که باشد ظفر؟

چو بینی که لشکر ز هم دست داد****به تنها مده جان شیرین به باد

اگر بر کناری به رفتن بکوش****وگر در میان لبس دشمن بپوش

وگر خود هزاری و دشمن دویست****چو شب شد در اقلیم دشمن مایست

شب تیره پنجه سوار از کمین****چو پانصد به هیبت بدرد زمین

چو خواهی بریدن به شب راهها****حذر کن نخست از کمینگاهها

میان دو لشکر چو یک روزه راه****بماند، بزن خیمه بر جایگاه

گر او پیشدستی کند غم مدار****ور افراسیاب است مغزش برآر

ندانی که لشکر چو یک روزه راند****سر پنجهٔ زورمندش نماند

تو آسوده بر لشکر مانده زن****که نادان ستم کرد بر خویشتن

چو دشمن شکستی بیفگن علم****که بازش نیاید جراحت به هم

بسی در قفای هزیمت مران****نباید که دور افتی از یاوران

هوابینی از گرد هیجا چو میغ****بگیرند گردت به زوبین و تیغ

به دنبال غارت نراند سپاه****که خالی بماند پس پشت شاه

سپه را نگهبانی شهریار****به از جنگ در حلقهٔ کارزار

گفتار اندر نواخت لشکریان در حالت امن
دلاور که باری تهور نمود****بباید به مقدارش اندر فزود

که بار دگر دل نهد بر هلاک****ندارد ز پیکار یأجوج باک

سپاهی در آسودگی خوش بدار****که در حالت سختی آید به کار

کنون دست مردان جنگی ببوس****نه آنگه که دشمن فرو کوفت کوس

سپاهی که کارش نباشد به برگ****چرا روز هیجا نهد دل به مرگ؟

نواحی ملک از کف بدسگال****به لشکر نگه دار و لشکر به مال

ملک را بود بر عدو دست،

چیر****چو لشکر دل آسوده باشند و سیر

بهای سر خویشتن می خورد****نه انصاف باشد که سختی برد

چو دارند گنج از سپاهی دریغ****دریغ آیدش دست بردن به تیغ

چه مردی کند در صف کارزار****که دستش تهی باشد و کار، زار؟

گفتار اندر تقویت مردان کار آزموده
به پیکار دشمن دلیران فرست****هزبران به آورد شیران فرست

به رای جهاندیدگان کار کن****که صید آزموده ست گرگ کهن

مترس از جوانان شمشیر زن****حذر کن ز پیران بسیار فن

جوانان پیل افگن شیر گیر****ندانند دستان روباه پیر

خردمند باشد جهاندیده مرد****که بسیار گرم آزموده ست و سرد

جوانان شایستهٔ بخت ور****ز گفتار پیران نپیچند سر

گرت مملکت باید آراسته****مده کار معظم به نوخاسته

سپه را مکن پیشرو جز کسی****که در جنگها بوده باشد بسی

به خردان مفرمای کار درشت****که سندان نشاید شکستن به مشت

رعیت نوازی و سر لشکری****نه کاری است بازیچه و سرسری

نخواهی که ضایع شود روزگار****به ناکاردیده مفرمای کار

نتابد سگ صید روی از پلنگ****ز روبه رمد شیر نادیده جنگ

چو پرورده باشد پسر در شکار****نترسد چو پیش آیدش کارزار

به کشتی و نخچیر و آماج و گوی****دلاور شود مرد پرخاشجوی

به گرمابه پرورده و خیش و ناز****برنجد چو بیند در جنگ باز

دو مردش نشانند بر پشت زین****بود کش زند کودکی بر زمین

یکی را که دیدی تو در جنگ پشت****بکش گر عدو در مصافش نکشت

مخنث به از مرد شمشیر زن****که روز وغا سر بتابد چو زن

چه خوش گفت گرگین به فرزند خویش****چو بربست قربان پیکار و کیش

اگر چون زنان جست خواهی گریز****مرو آب مردان جنگی مریز

سواری که بنمود در جنگ پشت****نه خود را که نام آوران را بکشت

شجاعت نیاید مگر زان دو یار****که افتند در حلقهٔ کارزار

دو همجنس همسفرهٔ همزبان****بکوشند در قلب هیجا به جان

که ننگ آیدش رفتن از پیش تیر****برادر به

چنگال دشمن اسیر

چو بینی که یاران نباشند یار****هزیمت ز میدان غنیمت شمار

گفتار اندر دلداری هنرمندان
دو تن، پرور ای شاه کشور گشای****یکی اهل بازو، دوم اهل رای

ز نام آوران گوی دولت برند****که دانا و شمشیر زن پرورند

هر آن کو قلم را نورزید و تیغ****بر او گر بمیرد مگو ای دریغ

قلم زن نکودار و شمشیر زن****نه مطرب که مردی نیاید ز زن

نه مردی است دشمن در اسباب جنگ****تو مدهوش ساقی و آواز چنگ

بسا اهل دولت به بازی نشست****که ملکت برفتش به بازی ز دست

گفتار اندر حذر کردن از دشمنان
نگویم ز جنگ بد اندیش ترس****در آوازهٔ صلح از او بیش ترس

بسا کس به روز آیت صلح خواند****چو شب شد سپه بر سر خفته راند

زره پوش خسبند مرد اوژنان****که بستر بود خوابگاه زنان

به خیمه درون مرد شمشیر زن****برهنه نخسبد چو در خانه زن

بباید نهان جنگ را ساختن****که دشمن نهان آورد تاختن

حذر کار مردان کار آگه است****یزک سد رویین لشکر گه است

گفتار اندر دفع دشمن به رای و تدبیر
میان دو بد خواه کوتاه دست****نه فرزانگی باشد ایمن نشست

که گر هر دو باهم سگالند راز****شود دست کوتاه ایشان دراز

یکی را به نیرنگ مشغول دار****دگر را برآور ز هستی دمار

اگر دشمنی پیش گیرد ستیز****به شمشیر تدبیر خونش بریز

برو دوستی گیر با دشمنش****که زندان شود پیرهن بر تنش

چو در لشکر دشمن افتد خلاف****تو بگذار شمشیر خود در غلاف

چو گرگان پسندند بر هم گزند****بر آساید اندر میان گوسفند

چو دشمن به دشمن بود مشتغل****تو با دوست بنشین به آرام دل

گفتار اندر ملاطفت با دشمن از روی عاقبت اندیشی
چو شمشیر پیکار برداشتی****نگه دار پنهان ره آشتی

که لشکر کشوفان مغفر شکاف****نهان صلح جستند و پیدا مصاف

دل مرد میدان نهانی بجوی****که باشد که در پایت افتد چو گوی

چو سالاری از دشمن افتد به چنگ****به کشتن برش کرد باید درنگ

که افتد کز این نیمه هم سروری****بماند گرفتار در چنبری

اگر کشتی این بندی ریش را****نبینی دگر بندی خویش را

نترسد که دورانش بندی کند****که بر بندیان زورمندی کند؟

کسی بندیان را بود دستگیر****که خود بوده باشد به بندی اسیر

اگر سرنهد بر خطت سروری****چو نیکش بداری، نهد دیگری

اگر خفیه ده دل بدست آوری****از آن به که صدره شبیخون بری

در معنی شفقت بر حال رعیت
شنیدم که فرماندهی دادگر****قبا داشتی هر دو روی آستر

یکی گفتش ای خسرو نیکروز****ز دیبای چینی قبایی بدوز

بگفت این قدر ستر و آسایش است****وز این بگذری زیب و آرایش است

نه از بهر آن می ستانم خراج****که زینت کنم بر خود و تخت و تاج

چو همچون زنان حله در تن کنم****بمردی کجا دفع دشمن کنم؟

مرا هم ز صد گونه آز و هواست****ولیکن خزینه نه تنها مراست

خزاین پر از بهر لشکر بود****نه از بهر آذین و زیور بود

سپاهی که خوشدل نباشد ز شاه****ندارد حدود ولایت نگاه

چو دشمن خر روستایی برد****ملک باج و ده یک چرا می خورد؟

مخالف خرش برد و سلطان خراج****چه اقبال ماند در آن تخت و تاج؟

مروت نباشد بر افتاده زور****برد مرغ دون دانه از پیش مور

رعیت درخت است اگر پروری****به کام دل دوستان برخوری

به بی رحمی از بیخ و بارش مکن****که نادان کند حیف بر خویشتن

کسان برخورند از جوانی و بخت****که با زیردستان نگیرند سخت

اگر زیردستی درآید ز پای****حذر کن ز نالیدنش بر خدای

چو شاید گرفتن بنرمی دیار****به پیکار خون از مشامی میار

به مردی که

ملک سراسر زمین****نیرزد که خونی چکد بر زمین

شنیدم که جمشید فرخ سرشت****به سرچشمه ای بر به سنگی نبشت

بر این چشمه چون ما بسی دم زدند****برفتند چون چشم بر هم زدند

گرفتیم عالم به مردی و زور****ولیکن نبردیم با خود به گور

چو بر دشمنی باشدت دسترس****مرنجانش کو را همین غصه بس

عدو زنده سرگشته پیرامنت****به از خون او کشته در گردنت

گفتار اندر حذر از دشمنی که در طاعت آید
گرت خویش دشمن شود دوستدار****ز تلبیسش ایمن مشو زینهار

که گردد درونش به کین تو ریش****چو یاد آیدش مهر پیوند خویش

بد اندیش را لفظ شیرین مبین****که ممکن بود زهر در انگبین

کسی جان از آسیب دشمن ببرد****که مر دوستان را به دشمن شمرد

نگه دارد آن شوخ در کیسه در****که بیند همه خلق را کیسه بر

سپاهی که عاصی شود در امیر****ورا تا توانی بخدمت مگیر

ندانست سالار خود را سپاس****تو را هم ندارد، ز غدرش هراس

به سوگند و عهد استوارش مدار****نگهبان پنهان بر او بر گمار

نو آموز را ریسمان کن دراز****نه بگسل که دیگر نبینیش باز

چو اقلیم دشمن به جنگ و حصار****گرفتی، به زندانیانش سپار

که بندی چو دندان به خون در برد****ز حلقوم بیدادگر خون خورد

چو برکندی از چنگ دشمن دیار****رعیت به سامان تر از وی بدار

که گر باز کوبد در کار زار****بر آرند عام از دماغش دمار

وگر شهریان را رسانی گزند****در شهر بر روی دشمن مبند

مگو دشمن تیغ زن بر درست****که انباز دشمن به شهر اندرست

گفتار اندر پوشیدن راز خویش
به تدبیر جنگ بد اندیش کوش****مصالح بیندیش و نیت بپوش

منه در میان راز با هر کسی****که جاسوس همکاسه دیدم بسی

سکندر که با شرقیان حرب داشت****درخیمه گویند در غرب داشت

چو بهمن به زاولستان خواست شد****چپ آوازه افگند و از راست شد

اگر جز تو داند که عزم تو چیست****بر آن رای و دانش بباید گریست

کرم کن، نه پرخاش و کین آوری****که عالم به زیر نگین آوری

چو کاری برآید به لطف و خوشی****چه حاجت به تندی و گردن کشی؟

نخواهی که باشد دلت دردمند****دل درمندان برآور زبند

به بازو توانا نباشد سپاه****برو همت از ناتوانان بخواه

دعای ضعیفان امیدوار****ز بازوی مردی به آید به کار

هر آن کاستعانت به درویش

برد****اگر بر فریدون زد از پیش برد

حکایت در شناختن دوست و دشمن را
شنیدم که دارای فرخ تبار****ز لشکر جدا ماند روز شکار

دوان آمدش گله بانی به پیش****بدل گفت دارای فرخنده کیش

مگر دشمن است این که آمد به جنگ****ز دورش بدوزم به تیر خدنگ

کمان کیانی به زه راست کرد****به یک دم وجودش عدم خواست کرد

بگفت ای خداوند ایران و تور****که چشم بد از روزگار تو دور

من آنم که اسبان شه پرورم****به خدمت بدین مرغزار اندرم

ملک را دل رفته آمد بجای****بخندید و گفت: ای نکوهیده رای

تو را یاوری کرد فرخ سروش****وگر نه زه آورده بودم به گوش

نگهبان مرعی بخندید و گفت:****نصحیت ز منعم نباید نهفت

نه تدبیر محمود و رای نکوست****که دشمن نداند شهنشه ز دوست

چنان است در مهتری شرط زیست****که هر کهتری را بدانی که کیست

مرا بارها در حضر دیده ای****ز خیل و چراگاه پرسیده ای

کنونت به مهر آمدم پیشباز****نمی دانیم از بداندیش باز

توانم من، ای نامور شهریار****که اسبی برون آرم از صد هزار

مرا گله بانی به عقل است و رای****تو هم گلهٔ خویش داری، بپای

در آن تخت و ملک از خلل غم بود****که تدبیر شاه از شبان کم بود

گفتار اندر نظر در حق رعیت مظلوم
تو کی بشنوی نالهٔ دادخواه****به کیوان برت کلهٔ خوابگاه؟

چنان خسب کاید فغانت به گوش****اگر دادخواهی برآرد خروش

که نالد ز ظالم که در دور تست؟****که هر جور کو می کند جور تست

نه سگ دامن کاروانی درید****که دهقان نادان که سگ پرورید

دلیر آمدی سعدیا در سخن****چو تیغت به دست است فتحی بکن

بگوی آنچه دانی که حق گفته به****نه رشوت ستانی و نه عشوه ده

طمع بند و دفتر ز حکمت بشوی****طمع بگسل و هرچه خواهی بگوی

هم در این معنی
خبر یافت گردن کشی در عراق****که می گفت مسکینی از زیر طاق

تو هم بر دری هستی امیدوار****پس امید بر در نشینان برآر

نخواهی که باشد دلت دردمند****دل دردمندان برآور ز بند

پریشانی خاطر دادخواه****براندازد از مملکت پادشاه

تو خفته خنک در حرم نیمروز****غریب از برون گو به گرما بسوز

ستاننده داد آن کس خداست****که نتواند از پادشه دادخواست

حکایت در معنی شفقت
یکی از بزرگان اهل تمیز****حکایت کند ز ابن عبدالعزیز

که بودش نگینی بر انگشتری****فرو مانده در قیمتش جوهری

به شب گفتی از جرم گیتی فروز****دری بود در روشنایی چو روز

قضا را درآمد یکی خشک سال****که شد بدر سیمای مردم هلال

چو در مردم آرام و قوت ندید****خود آسوده بودن مروت ندید

چو بیند کسی زهر در کام خلق****کیش بگذرد آب نوشین به حلق

بفرمود و بفروختندش به سیم****که رحم آمدش بر غریب و یتیم

به یک هفته نقدش به تاراج داد****به درویش و مسکین و محتاج داد

فتادند در وی ملامت کنان****که دیگر به دستت نیاید چنان

شنیدم که می گفت و باران دمع****فرو می دویدش به عارض چو شمع

که زشت است پیرایه بر شهریار****دل شهری از ناتوانی فگار

مرا شاید انگشتری بی نگین****نشاید دل خلقی اندوهگین

خنک آن که آسایش مرد و زن****گزیند بر آرایش خویشتن

نکردند رغبت هنر پروران****به شادی خویش از غم دیگران

اگر خوش بخسبد ملک بر سریر****نپندارم آسوده خسبد فقیر

وگر زنده دارد شب دیر تاز****بخسبند مردم به آرام و ناز

بحمدالله این سیرت و راه راست****اتابک ابوبکر بن سعد راست

کس از فتنه در پارس دیگر نشان****نبیند مگر قامت مهوشان

یکی پنج بیتم خوش آمد به گوش****که در مجلسی می سرودند دوش

مرا راحت از زندگی دوش بود****که آن ماهرویم در آغوش بود

مر او را چو دیدم سر از خواب مست****بدو گفتم ای سرو پیش تو پست

دمی نرگس

از خواب نوشین بشوی****چو گلبن بخند و چو بلبل بگوی

چه می خسبی ای فتنه روزگار؟****بیا و می لعل نوشین بیار

نگه کرد شوریده از خواب و گفت****مرا فتنه خوانی و گویی مخفت

در ایام سلطان روشن نفس****نبیند دگر فتنه بیدار کس

حکایت اتابک تکله
در اخبار شاهان پیشینه هست****که چون تکله بر تخت زنگی نشست

به دورانش از کس نیازرد کس****سبق برد اگر خود همین بود و بس

چنین گفت یک ره به صاحبدلی****که عمرم بسر رفت بی حاصلی

بخواهم به کنج عبادت نشست****که دریابم این پنج روزی که هست

چو می بگذرد ملک و جاه و سریر****نبرد از جهان دولت الا فقیر

چو بشنید دانای روشن نفس****بتندی برآشفت کای تکله بس!

طریقت بجز خدمت خلق نیست****به تسبیح و سجاده و دلق نیست

تو بر تخت سلطانی خویش باش****به اخلاق پاکیزه درویش باش

بصدق و ارادت میان بسته دار****ز طامات و دعوی زبان بسته دار

قدم باید اندر طریقت نه دم****که اصلی ندارد دم بی قدم

بزرگان که نقد صفا داشتند****چنین خرقه زیر قبا داشتند

باب دهم در مناجات و ختم کتاب
سرآغاز
بیا تا برآریم دستی ز دل****که نتوان برآورد فردا ز گل

به فصل خزان درنبینی درخت****که بی برگ ماند ز سرمای سخت

برآرد تهی دستهای نیاز****ز رحمت نگردد تهیدست باز

مپندار از آن در که هرگز نبست****که نومید گردد برآورده دست

قضا خلعتی نامدارش دهد****قدر میوه در آستینش نهد

همه طاعت آرند و مسکین نیاز****بیا تا به درگاه مسکین نواز

چو شاخ برهنه برآریم دست****که بی برگ از این بیش نتوان نشست

خداوندگارا نظر کن به جود****که جرم آمد از بندگان در وجود

گناه آید از بندهٔ خاکسار****به امید عفو خداوندگار

کریما به رزق تو پرورده ایم****به انعام و لطف تو خو کرده ایم

گدا چون کرم بیند و لطف و ناز****نگردد ز دنبال بخشنده باز

چو ما را به دنیا تو کردی عزیز****به عقبی همین چشم داریم نیز

عزیزی و خواری تو بخشی و بس****عزیز تو خواری نبیند ز کس

خدایا به عزت که خوارم مکن****به ذل گنه شرمسارم مکن

مسلط مکن چون منی بر سرم****ز دست تو به گر عقوبت برم

به گیتی

بتر زین نباشد بدی****جفا بردن از دست همچون خودی

مرا شرمساری ز روی تو بس****دگر شرمساری مکن پیش کس

گرم بر سر افتد ز تو سایه ای****سپهرم بود کهترین پایه ای

اگر تاج بخشی سر افرازدم****تو بردار تا کس نیندازدم

تنم می بلرزد چو یاد آورم****مناجات شوریده ای در حرم

که می گفت شوریدهٔ دلفکار****الها ببخش و به ذلّم مدار

همی گفت با حق به زاری بسی****میفکن که دستم نگیرد کسی

به لطفم بخوان و مران از درم****ندارد به جز آستانت سرم

تو دانی که مسکین و بیچاره ایم****فرو مانده نفس اماره ایم

نمی تازد این نفس سرکش چنان****که عقلش تواند گرفتن عنان

که با نفس و شیطان برآید به زور؟****مصاف پلنگان نیاید ز مور

به مردان راهت که راهی بده****وز این دشمنانم پناهی بده

خدایا به ذات خداوندیت****به اوصاف بی مثل و مانندیت

به لبیک حجاج بیت الحرام****به مدفون یثرب علیه السلام

به تکبیر مردان شمشیر زن****که مرد وغا را شمارند زن

به طاعات پیران آراسته****به صدق جوانان نوخاسته

که ما را در آن ورطهٔ یک نفس****ز ننگ دو گفتن به فریاد رس

امیدست از آنان که طاعت کنند****که بی طاعتان را شفاعت کنند

به پاکان کز آلایشم دور دار****وگر زلتی رفت معذور دار

به پیران پشت از عبادت دو تا****ز شرم گنه دیده بر پشت پا

که چشمم ز روی سعادت مبند****زبانم به وقت شهادت مبند

چراغ یقینم فرا راه دار****ز بند کردنم دست کوتاه دار

بگردان ز نادیدنی دیده ام****مده دست بر ناپسندیده ام

من آن ذره ام در هوای تو نیست****وجود و عدم ز احتقارم یکی است

ز خورشید لطفت شعاعی بسم****که جز در شعاعت نبیند کسم

بدی را نگه کن که بهتر کس است****گدا را ز شاه التفاتی بس است

مرا گر بگیری به انصاف و داد****بنالم که عفوم نه این وعده داد

خدایا به ذلت مران از درم****که صورت نبندد

دری دیگرم

ور از جهل غایب شدم روز چند****کنون کامدم در به رویم مبند

چه عذر آرم از ننگ تردامنی؟****مگر عجز پیش آورم کای غنی

فقیرم به جرم و گناهم مگیر****غنی را ترحم بود بر فقیر

چرا باید از ضعف حالم گریست؟****اگر من ضعیفم پناهم قوی است

خدایا به غفلت شکستیم عهد****جه زور آورد با قضا دست جهد؟

چه برخیزد از دست تدبیر ما؟****همین نکته بس عذر تقصیر ما

همه هرچه کردم تو بر هم زدی****چه قوت کند با خدایی خودی؟

نه من سر ز حکمت بدر می برم****که حکمت چنین می رود بر سرم

حکایت
سیه چرده ای را کسی زشت خواند****جوابی بگفتش که حیران بماند

نه من صورت خویش خود کرده ام****که عیبم شماری که بد کرده ام

تو را با من ار زشت رویم چه کار؟****نه آخر منم زشت و زیبا نگار

از آنم که بر سر نبشتی ز پیش****نه کم کردم ای بنده پرور نه بیش

تو دانایی آخر که قادر نیم****توانای مطلق تویی، من کیم؟

گرم ره نمایی رسیدم به خیر****وگر گم کنی باز ماندم ز سیر

جهان آفرین گر نه یاری کند****کجا بنده پرهیزگاری کند؟

چه خوش گفت درویش کوتاه دست****که شب توبه کرد و سحرگه شکست

گر او توبه بخشد بماند درست****که پیمان ما بی ثبات است و سست

به حقت که چشمم ز باطل بدوز****به نورت که فردا به نارم مسوز

ز مسکینیم روی در خاک رفت****غبار گناهم بر افلاک رفت

تو یک نوبت ای ابر رحمت ببار****که در پیش باران نپاید غبار

ز جرمم در این مملکت جاه نیست****ولیکن به ملکی دگر راه نیست

تو دانی ضمیر زبان بستگان****تو مرهم نهی بر دل خستگان

حکایت بت پرست نیازمند
مغی در به روی از جهان بسته بود****بتی را به خدمت میان بسته بود

پس از چند سال آن نکوهیده کیش****قضا حالتی صعبش آورد پیش

به پای بت اندر به امید خیر****بغلطید بیچاره بر خاک دیر

که درمانده ام دست گیر ای صنم****به جان آمدم رحم کن بر تنم

بزارید در خدمتش بارها****که هیچش به سامان نشد کارها

بتی چون برآرد مهمات کس****که نتواند از خود براندن مگس؟

برآشفت کای پای بند ضلال****به باطل پرستیدمت چند سال

مهمی که در پیش دارم برآر****وگرنه بخواهم ز پروردگار

هنوز از بت آلوده رویش به خاک****که کامش برآورد یزدان پاک

حقایق شناسی در این خیره شد****سر وقت صافی بر او تیره شد

که سرگشته ای دون یزدان پرست****هنوزش سر

از خمر بتخانه مست

دل از کفر و دست از خیانت نشست****خدایش برآورد کامی که جست

فرو رفته خاطر در این مشکلش****که پیغامی آمد به گوش دلش

که پیش صنم پیر ناقص عقول****بسی گفت و قولش نیامد قبول

گر از درگه ما شود نیز رد****پس آنگه چه فرق از صنم تا صمد؟

دل اندر صمد باید ای دوست بست****که عاجزترند از صنم هر که هست

محال است اگر سر بر این در نهی****که باز آیدت دست حاجت تهی

خدایا مقصر به کار آمدیم****تهیدست و امیدوار آمدیم

حکایت
شنیدم که مستی ز تاب نبید****به مقصورهٔ مسجدی در دوید

بنالید بر آستان کرم****که یارب به فردوس اعلی برم

موذن گریبان گرفتش که هین****سگ و مسجد! ای فارغ از عقل و دین

چه شایسته کردی که خواهی بهشت؟****نمی زیبدت ناز با روی زشت

بگفت این سخن پیر و بگریست مست****که مستم بدار از من ای خواجه دست

عجب داری از لطف پروردگار****که باشد گنهکاری امیدوار؟

تو را می نگویم که عذرم پذیر****در توبه بازست و حق دستگیر

همی شرم دارم ز لطف کریم****که خوانم گنه پیش عفوش عظیم

کسی را که پیری درآرد ز پای****چو دستش نگیری نخیزد ز جای

من آنم ز پای اندر افتاده پیر****خدایا به فضل توام دست گیر

نگویم بزرگی و جاهم ببخش****فروماندگی و گناهم ببخش

اگر یاری اندک زلل داندم****به نابخردی شهره گرداندم

تو بینا و ما خائف از یکدگر****که تو پرده پوشی و ما پرده در

برآورده مردم ز بیرون خروش****تو با بنده در پرده و پرده پوش

به نادانی ار بندگان سرکشند****خداوندگاران قلم در کشند

اگر جرم بخشی به مقدار جود****نماند گنهکاری اندر وجود

وگر خشم گیری به قدر گناه****به دوزخ فرست و ترازو مخواه

گرم دست گیری به جایی رسم****وگر بفگنی بر نگیرد کسم

که زور آورد گر

تو یاری دهی؟****که گیرد چو تو رستگاری دهی؟

دو خواهند بودن به محشر فریق****ندانم کدامان دهندم طریق

عجب گر بود راهم از دست راست****که از دست من جز کژی برنخاست

دلم می دهد وقت وقت این امید****که حق شرم دارد ز موی سفید

عجب دارم ار شرم دارد ز من****که شرمم نمی آید از خویشتن

نه یوسف که چندان بلا دید و بند****چو حکمش روان گشت و قدرش بلند

گنه عفو کرد آل یعقوب را؟****که معنی بود صورت خوب را

به کردار بدشان مقید نکرد****بضاعات مزجاتشان رد نکرد

ز لطفت همین چشم داریم نیز****بر این بی بضاعت ببخش ای عزیز

کس از من سیه نامه تر دیده نیست****که هیچم فعال پسندیده نیست

جز این کاعتمادم به یاری تست****امیدم به آمرزگاری تست

بضاعت نیاوردم الا امید****خدایا ز عفوم مکن ناامید

باب دوم در احسان
سر آغاز
اگر هوشمندی به معنی گرای****که معنی بماند ز صورت بجای

که را دانش وجود و تقوی نبود****به صورت درش هیچ معنی نبود

کسی خسبد آسوده در زیر گل****که خسبند از او مردم آسوده دل

غم خویش در زندگی خور که خویش****به مرده نپردازد از حرص خویش

زر و نعمت اکنون بده کان تست****که بعد از تو بیرون ز فرمان تست

نخواهی که باشی پراگنده دل****پراگندگان را ز خاطر مهل

پریشان کن امروز گنجینه چست****که فردا کلیدش نه در دست تست

تو با خود ببر توشه خویشتن****که شفقت نیاید ز فرزند و زن

کسی گوی دولت ز دنیا برد****که با خود نصیبی به عقبی برد

به غمخوارگی چون سرانگشت من****نخارد کس اندر جهان پشت من

مکن، بر کف دست نه هرچه هست****که فردا به دندان بری پشت دست

به پوشیدن ستر درویش کوش****که ستر خدایت بود پرده پوش

مگردان غریب از درت بی نصیب****مبادا که گردی به درها غریب

بزرگی رساند به محتاج خیر****که

ترسد که محتاج گردد به غیر

به حال دل خستگان در نگر****که روزی دلی خسته باشی مگر

درون فروماندگان شاد کن****ز روز فروماندگی یاد کن

نه خواهنده ای بر در دیگران****به شکرانه خواهنده از در مران

حکایت کرم مردان صاحبدل
یکی را کرم بود و قوت نبود****کفافش بقدر مروت نبود

که سفله خداوند هستی مباد****جوانمرد را تنگدستی مباد

کسی را که همت بلند اوفتد****مرادش کم اندر کمند اوفتد

چو سیلاب ریزان که در کوهسار****نگیرد همی بر بلندی قرار

نه در خورد سرمایه کردی کرم****تنک مایه بودی از این لاجرم

برش تنگدستی دو حرفی نبشت****که ای خوب فرجام نیکو سرشت

یکی دست گیرم به چندی درم****که چندی است تا من به زندان درم

به چشم اندرش قدر چیزی نبود****ولیکن به دستش پشیزی نبود

به خصمان بندی فرستاد مرد****که ای نیک نامان آزاد مرد

بدارید چندی کف از دامنش****و گر می گریزد ضمان بر منش

وزان جا به زندانی آمد که خیز****وز این شهر تا پای داری گریز

چو گنجشک در باز دید از قفس****قرارش نماند اندر او یک نفس

چو باد صبا زان میان سیر کرد****نه سیری که بادش رسیدی به گرد

گرفتند حالی جوانمرد را****که حاصل کن این سیم یا مرد را

به بیچارگی راه زندان گرفت****که مرغ از قفس رفته نتوان گرفت

شنیدم که در حبس چندی بماند****نه شکوت نبشت و نه فریاد خواند

زمانها نیاسود و شبها نخفت****بر او پارسایی گذر کرد و گفت:

نپندارمت مال مردم خوری****چه پیش آمدت تا به زندان دری؟

بگفت ای جلیس مبارک نفس****نخوردم به حیلت گری مال کس

یکی ناتوان دیدم از بند ریش****خلاصش ندیدم بجز بند خویش

ندیدم به نزدیک رایم پسند****من آسوده و دیگری پای بند

بمرد آخر و نیک نامی ببرد****زهی زندگانی که نامش نمرد

تنی زنده دل، خفته در زیر گل****به از عالمی زندهٔ

مرده دل

دل زنده هرگز نگردد هلاک****تن زنده دل گر بمیرد چه باک؟

حکایت
یکی در بیابان سگی تشنه یافت****برون از رمق در حیاتش نیافت

کله دلو کرد آن پسندیده کیش****چو حبل اندر آن بست دستار خویش

به خدمت میان بست و بازو گشاد****سگ ناتوان را دمی آب داد

خبر داد پیغمبر از حال مرد****که داور گناهان از او عفو کرد

الا گر جفا کردی اندیشه کن****وفا پیش گیر و کرم پیشه کن

یکی با سگی نیکویی گم نکرد****کجا گم شود خیر با نیکمرد؟

کرم کن چنان کت برآید زدست****جهانبان در خیر بر کس نبست

به قنطار زر بخش کردن ز گنج****نباشد چو قیراطی از دسترنج

برد هر کسی بار در خورد زور****گران است پای ملخ پیش مور

گفتار اندر گردش روزگار
تو با خلق سهلی کن ای نیکبخت****که فردا نگیرد خدا بر تو سخت

گر از پا درآید، نماند اسیر****که افتادگان را بود دستگیر

به آزار فرمان مده بر رهی****که باشد که افتد به فرماندهی

چو تمکین و جاهت بود بر دوام****مکن زور بر ضعف درویش و عام

که افتد که با جاه و تمکین شود****چو بیدق که ناگاه فرزین شود

نصیحت شنو مردم دور بین****نپاشند در هیچ دل تخم کین

خداوند خرمن زیان می کند****که بر خوشه چین سرگران می کند

نترسد که نعمت به مسکین دهند****وزان بار غم بر دل این نهند؟

بسا زرومندا که افتاد سخت****بس افتاده را یاوری کرد بخت

دل زیر دستان نباید شکست****مبادا که روزی شوی زیر دست

حکایت در معنی رحمت بر ضعیفان و اندیشه در عاقبت
بنالید درویشی از ضعف حال****بر تندرویی خداوند مال

نه دینار دادش سیه دل نه دانگ****بر او زد به سرباری از طیره بانگ

دل سائل از جور او خون گرفت****سر از غم برآورد و گفت ای شگفت

توانگر ترش روی، باری، چراست؟****مگر می نترسد ز تلخی خواست؟

بفرمود کوته نظر تا غلام****براندش بخواری و زجر تمام

به ناکردن شکر پروردگار****شنیدم که برگشت از او روزگار

بزرگیش سر در تباهی نهاد****عطارد قلم در سیاهی نهاد

شقاوت برهنه نشاندش چو سیر****نه بارش رها کردو نه بارگیر

فشاندش قضا بر سر از فاقه خاک****مشعبد صفت، کیسه و دست پاک

سراپای حالش دگرگونه گشت****بر این ماجری مدتی برگذشت

غلامش به دست کریمی فتاد****توانگر دل و دست و روشن نهاد

به دیدار مسکین آشفته حال****چنان شاد بودی که مسکین به مال

شبانگه یکی بر درش لقمه جست****ز سختی کشیدن قدمهاش سست

بفرمود صاحب نظر بنده را****که خشنود کن مرد درمنده را

چو نزدیک بردش ز خوان بهره ای****برآورد بی خویشتن نعره ای

شکسته دل آمد بر خواجه باز****عیان کرده اشکش به دیباجه راز

بپرسید سالار فرخنده خوی****که اشکت

ز جور که آمد به روی؟

بگفت اندرونم بشورید سخت****بر احوال این پیر شوریده بخت

که مملوک وی بودم اندر قدیم****خداوند اسباب و املاک و سیم

چو کوتاه شد دستش از عز و ناز****کند دست خواهش به درها دراز

بخندید وگفت ای پسر جور نیست****ستم بر کس از گردش دور نیست

نه آن تند روی است بازارگان****که بردی سر از کبر بر آسمان؟

من آنم که آن روزم از در براند****به روز منش دور گیتی نشاند

نگه کرد باز آسمان سوی من****فرو شست گرد غم از روی من

خدای ار به حکمت ببندد دری****گشاید به فضل و کرم دیگری

بسا مفلس بینوا سیر شد****بسا کار منعم زبر زیر شد

حکایت
یکی سیرت نیکمردان شنو****اگر نیکبختی و مردانه رو

که شبلی ز حانوت گندم فروش****به ده برد انبان گندم به دوش

نگه کرد و موری در آن غله دید****که سرگشته هر گوشه ای می دوید

ز رحمت بر او شب نیارست خفت****به مأوای خود بازش آورد و گفت

مروت نباشد که این مور ریش****پراگنده گردانم از جای خویش

درون پراگندگان جمع دار****که جمعیتت باشد از روزگار

چه خوش گفت فردوسی پاک زاد****که رحمت بر آن تربت پاک باد

میازار موری که دانه کش است****که جان دارد و جان شیرین خوش است

سیاه اندرون باشد و سنگدل****که خواهد که موری شود تنگدل

مزن بر سر ناتوان دست زور****که روزی به پایش در افتی چو مور

نبخشود بر حال پروانه شمع****نگه کن که چون سوخت در پیش جمع

گرفتم ز تو ناتوان تر بسی است****تواناتر از تو هم آخر کسی است

گفتار اندر ثمره جوانمردی
ببخش ای پسر کآدمی زاده صید****به احسان توان کرد و، وحشی به قید

عدو را به الطاف گردن ببند****که نتوان بریدن به تیغ این کمند

چو دشمن کرم بیند و لطف و جود****نیاید دگر خبث از او در وجود

مکن بد که بد بینی از یار نیک****نیاید ز تخم بدی بار نیک

چو با دوست دشخوار گیری و تنگ****نخواهد که بیند تو را نقش و رنگ

وگر خواجه با دشمنان نیکخوست****بسی بر نیاید که گردند دوست

حکایت در معنی صید کردن دلها به احسان
به ره در یکی پیشم آمد جوان****بتگ در پیش گوسفندی دوان

بدو گفتم این ریسمان است و بند****که می آرد اندر پیت گوسفند

سبک طوق و زنجیر از او باز کرد****چپ و راست پوییدن آغاز کرد

هنوز از پیش تازیان می دوید****که جو خورده بود از کف مرد وخوید

چو باز آمد از عیش و بازی بجای****مرا دید و گفت ای خداوند رای

نه این ریسمان می برد با منش****که احسان کمندی است در گردنش

به لطفی که دیده ست پیل دمان****نیارد همی حمله بر پیلبان

بدان را نوازش کن ای نیکمرد****که سگ پاس دارد چو نان تو خورد

بر آن مرد کندست دندان یوز****که مالد زبان بر پنیرش دو روز

حکایت درویش با روباه
یکی روبهی دید بی دست و پای****فرو ماند در لطف و صنع خدای

که چون زندگانی به سر می برد؟****بدین دست و پای از کجا می خورد؟

در این بود درویش شوریده رنگ****که شیری برآمد شغالی به چنگ

شغال نگون بخت را شیر خورد****بماند آنچه روباه از آن سیر خورد

دگر روز باز اتفاق اوفتاد****که روزی رسان قوت روزش بداد

یقین، مرد را دیده بیننده کرد****شد و تکیه بر آفریننده کرد

کز این پس به کنجی نشینم چو مور****که روزی نخوردند پیلان به زور

زنخدان فرو برد چندی به جیب****که بخشنده روزی فرستد ز غیب

نه بیگانه تیمار خوردش نه دوست****چو چنگش رگ و استخوان ماند و پوست

چو صبرش نماند از ضعیفی و هوش****ز دیوار محرابش آمد به گوش

برو شیر درنده باش، ای دغل****مینداز خود را چو روباه شل

چنان سعی کن کز تو ماند چو شیر****چه باشی چو روبه به وامانده سیر؟

چو شیر آن که را گردنی فربه است****گر افتد چو روبه، سگ از وی به است

بچنگ آر و با دیگران نوش کن****نه بر فضلهٔ دیگران

گوش کن

بخور تا توانی به بازوی خویش****که سعیت بود در ترازوی خویش

چو مردان ببر رنج و راحت رسان****مخنث خورد دسترنج کسان

بگیر ای جوان دست درویش پیر****نه خود را بیفگن که دستم بگیر

خدا را بر آن بنده بخشایش است****که خلق از وجودش در آسایش است

کرم ورزد آن سر که مغزی در اوست****که دون همتانند بی مغز و پوست

کسی نیک بیند به هر دو سرای****که نیکی رساند به خلق خدای

حکایت
شنیدم که مردی است پاکیزه بوم****شناسا و رهرو در اقصای روم

من و چند سالوک صحرا نورد****برفتیم قاصد به دیدار مرد

سرو چشم هر یک ببوسید و دست****به تمکین و عزت نشاند و نشست

زرش دیدم و زرع و شاگرد و رخت****ولی بی مروت چوبی بر درخت

به لطف و لبق گرم رو مرد بود****ولی دیگدانش عجب سرد بود

همه شب نبودش قرار هجوع****ز تسبیح و تهلیل و ما را ز جوع

سحرگه میان بست و در باز کرد****همان لطف و پرسیدن آغاز کرد

یکی بد که شیرین و خوش طبع بود****که با ما مسافر در آن ربع بود

مرا بوسه گفتا به تصحیف ده****که درویش را توشه از بوسه به

به خدمت منه دست بر کفش من****مرا نان ده و کفش بر سر بزن

به ایثار مردان سبق برده اند****نه شب زنده داران دل مرده اند

همین دیدم از پاسبان تتار****دل مرده وچشم شب زنده دار

کرامت جوانمردی و نان دهی است****مقالات بیهوده طبل تهی است

قیامت کسی بینی اندر بهشت****که معنی طلب کرد و دعوی بهشت

به معنی توان کرد دعوی درست****دم بی قدم تکیه گاهی است سست

حکایت حاتم طائی و صفت جوانمردی او
شنیدم در ایام حاتم که بود****به خیل اندرش بادپایی چو دود

صبا سرعتی، رعد بانگ ادهمی****که بر برق پیشی گرفتی همی

به تگ ژاله می ریخت بر کوه و دشت****تو گفتی مگر ابر نیسان گذشت

یکی سیل رفتار هامون نورد****که باد از پیش باز ماندی چو گرد

ز اوصاف حاتم به هر بر و بوم****بگفتند برخی به سلطان روم

که همتای او در کرم مرد نیست****چو اسبش به جولان و ناورد نیست

بیابان نوردی چو کشتی برآب****که بالای سیرش نپرد عقاب

به دستور دانا چنین گفت شاه****که دعوی خجالت بود بی گواه

من از حاتم آن اسب تازی نهاد****بخواهم، گر او مکرمت

کرد و داد

بدانم که در وی شکوه مهی است****وگر رد کند بانگ طبل تهی است

رسولی هنرمند عالم به طی****روان کرد و ده مرد همراه وی

زمین مرده و ابر گریان بر او****صبا کرده بار دگر جان در او

به منزلگه حاتم آمد فرود****بر آسود چون تشنه بر زنده رود

سماطی بیفگند و اسبی بکشت****به دامن شکر دادشان زر بمشت

شب آن جا ببودند و روز دگر****بگفت آنچه دانست صاحب خبر

همی گفت و حاتم پریشان چو مست****به دندان ز حسرت همی کند دست

که ای بهره ور موبد نیک نام****چرا پیش از اینم نگفتی پیام؟

من آن باد رفتار دلدل شتاب****ز بهر شما دوش کردم کباب

که دانستم از هول باران و سیل****نشاید شدن در چراگاه خیل

به نوعی دگر روی و راهم نبود****جز او بر در بارگاهم نبود

مروت ندیدم در آیین خویش****که مهمان بخسبد دل از فاقه ریش

مرا نام باید در اقلیم فاش****دگر مرکب نامور گو مباش

کسان را درم داد و تشریف و اسب****طبیعی است اخلاق نیکو نه کسب

خبر شد به روم از جوانمرد طی****هزار آفرین گفت بر طبع وی

ز حاتم بدین نکته راضی مشو****از این خوب تر ماجرایی شنو

گفتار اندر نواخت ضعیفان
پدرمرده را سایه بر سر فکن****غبارش بیفشان و خارش بکن

ندانی چه بودش فرو مانده سخت؟****بود تازه بی بیخ هرگز درخت؟

چو بینی یتیمی سر افگنده پیش****مده بوسه بر روی فرزند خویش

یتیم ار بگرید که نازش خرد؟****وگر خشم گیرد که بارش برد؟

الا تا نگرید که عرش عظیم****بلرزد همی چون بگرید یتیم

به رحمت بکن آبش از دیده پاک****به شفقت بیفشانش از چهره خاک

اگر سایه خود برفت از سرش****تو در سایه خویشتن پرورش

من آنگه سر تاجور داشتم****که سر بر کنار پدر داشتم

اگر بر وجودم نشستی مگس****پریشان شدی

خاطر چند کس

کنون دشمنان گر برندم اسیر****نباشد کس از دوستانم نصیر

مرا باشد از درد طفلان خبر****که در طفلی از سر برفتم پدر

یکی خار پای یتیمی بکند****به خواب اندرش دید صدر خجند

همی گفت و در روضه ها می چمید****کزان خار بر من چه گلها دمید

مشو تا توانی ز رحمت بری****که رحمت برندت چو رحمت بری

چو انعام کردی مشو خود پرست****که من سرورم دیگران زیر دست

اگر تیغ دورانش انداخته ست****نه شمشیر دوران هنوز آخته ست؟

چو بینی دعا گوی دولت هزار****خداوند را شکر نعمت گزار

که چشم از تو دارند مردم بسی****نه تو چشم داری به دست کسی

کرم خوانده ام سیرت سروران****غلط گفتم، اخلاق پیغمبران

حکایت در آزمودن پادشاه یمن حاتم را به آزاد مردی
ندانم که گفت این حکایت به من****که بوده ست فرماندهی در یمن

ز نام آوران گوی دولت ربود****که در گنج بخشی نظیرش نبود

توان گفت او را سحاب کرم****که دستش چو باران فشاندی درم

کسی نام حاتم نبردی برش****که سودا نرفتی از او بر سرش

که چند از مقالات آن باد سنج****که نه ملک دارد نه فرمان نه گنج

شنیدم که جشنی ملوکانه ساخت****چو چنگ اندر آن بزم خلقی نواخت

در ذکر حاتم کسی باز کرد****دگر کس ثنا کردن آغاز کرد

حسد مرد را بر سر کینه داشت****یکی را به خون خوردنش بر گماشت

که تا هست حاتم در ایام من****نخواهد به نیکی شدن نام من

بلا جوی راه بنی طی گرفت****به کشتن جوانمرد را پی گرفت

جوانی به ره پیشباز آمدش****کز او بوی انسی فراز آمدش

نکو روی و دانا و شیرین زبان****بر خویش برد آن شبش میهمان

کرم کرد و غم خورد و پوزش نمود****بد اندیش را دل به نیکی ربود

نهادش سحر بوسه بر دست و پای****که نزدیک ما چند روزی بپای

بگفتا نیارم شد این جا مقیم****که در پیش دارم

مهمی عظیم

بگفت ار نهی با من اندر میان****چو یاران یکدل بکوشم به جان

به من دار گفت، ای جوانمرد، گوش****که دانم جوانمرد را پرده پوش

در این بوم حاتم شناسی مگر****که فرخنده رای است و نیکو سیر؟

سرش پادشاه یمن خواسته ست****ندانم چه کین در میان خاسته ست!

گرم ره نمایی بدان جا که اوست****همین چشم دارم ز لطف تو دوست

بخندید برنا که حاتم منم****سر اینک جدا کن به تیغ از تنم

نباید که چون صبح گردد سفید****گزندت رسد یا شوی ناامید

چو حاتم به آزادگی سر نهاد****جوان را برآمد خروش از نهاد

به خاک اندر افتاد و بر پای جست****گهش خاک بوسید و گه پای و دست

بینداخت شمشیر و ترکش نهاد****چو بیچارگان دست بر کش نهاد

که گر من گلی بر وجودت زنم****به نزدیک مردان نه مردم، زنم

دو چشمش ببوسید و در بر گرفت****وزان جا طریق یمن بر گرفت

ملک در میان دو ابروی مرد****بدانست حالی که کاری نکرد

بگفتا بیا تا چه داری خبر****چرا سر نبستی به فتراک بر؟

مگر بر تو نام آوری حمله کرد****نیاوردی از ضعف تاب نبرد؟

جوانمرد شاطر زمین بوسه داد****ملک را ثنا گفت و تمکین نهاد

که دریافتم حاتم نامجوی****هنرمند و خوش منظر و خوبروی

جوانمرد و صاحب خرد دیدمش****به مردانگی فوق خود دیدمش

مرا بار لطفش دو تا کرد پشت****به شمشیر احسان و فضلم بکشت

بگفت آنچه دید از کرمهای وی****شهنشه ثنا گفت بر آل طی

فرستاده را داد مهری درم****که مهرست بر نام حاتم کرم

مر او را سزد گر گواهی دهند****که معنی و آوازه اش همرهند

حکایت دختر حاتم در روزگار پیغمبر(ص)
شنیدم که طی در زمان رسول****نکردند منشور ایمان قبول

فرستاد لشکر بشیر نذیر****گرفتند از ایشان گروهی اسیر

بفرمود کشتن به شمشیر کین****که ناپاک بودند و ناپاکدین

زنی گفت من دختر حاتمم****بخواهید از این نامور

حاکمم

کرم کن به جای من ای محترم****که مولای من بود از اهل کرم

به فرمان پیغمبر نیک رای****گشادند زنجیرش از دست و پای

در آن قوم باقی نهادند تیغ****که رانند سیلاب خون بی دریغ

بزاری به شمشیر زن گفت زن****مرا نیز با جمله گردن بزن

مروت نبینم رهایی ز بند****به تنها و یارانم اندر کمند

همی گفت و گریان بر اخوان طی****به سمع رسول آمد آواز وی

ببخشیدش آن قوم و دیگر عطا****که هرگز نکرد اصل و گوهر خطا

حکایت حاتم طائی
ز بنگاه حاتم یکی پیرمرد****طلب ده درم سنگ فانید کرد

ز راوی چنان یاد دارم خبر****که پیشش فرستاد تنگی شکر

زن از خیمه گفت این چه تدبیر بود؟****همان ده درم حاجت پیر بود

شنید این سخن نامبردار طی****بخندید و گفت ای دلارام حی

گر او در خور حاجت خویش خواست****جوانمردی آل حاتم کجاست؟

چو حاتم به آزاد مردی دگر****ز دوران گیتی نیاید مگر

ابوبکر سعد آن که دست نوال****نهد همتش بر دهان سؤال

رعیت پناها دلت شاد باد****به سعیت مسلمانی آباد باد

سرافرازد این خاک فرخنده بوم****ز عدلت بر اقلیم یونان و روم

چو حاتم، اگر نیستی کام وی****نبردی کس اندر جهان نام طی

ثنا ماند از آن نامور در کتاب****تو را هم ثنا ماند و هم ثواب

که حاتم بدان نام و آوازه خواست****تو را سعی و جهد از برای خداست

تکلف بر مرد درویش نیست****وصیت همین یک سخن بیش نیست

که چندان که جهدت بود خیر کن****ز تو خیر ماند ز سعدی سخن

حکایت
یکی را خری در گل افتاده بود****ز سوداش خون در دل افتاده بود

بیابان و باران و سرما و سیل****فرو هشته ظلمت بر آفاق ذیل

همه شب در این غصه تا بامداد****سقط گفت و نفرین و دشنام داد

نه دشمن برست از زبانش نه دوست****نه سلطان که این بوم و برزان اوست

قضا را خداوند آن پهن دشت****در آن حال منکر بر او برگذشت

شنید این سخنهای دور از صواب****نه صبر شنیدن، نه روی جواب

به چشم سیاست در او بنگریست****که سودای این بر من از بهر چیست؟

یکی گفت شاها به تیغش بزن****ز روی زمین بیخ عمرش بکن

نگه کرد سلطان عالی محل****خودش در بلا دیدو خر در وحل

ببخشود بر حال مسکین مرد****فرو خورد خشم سخنهای سرد

زرش داد و اسب

و قبا پوستین****چه نیکو بود مهر در وقت کین

یکی گفتش ای پیر بی عقل و هوش****عجب رستی از قتل، گفتا خموش

اگر من بنالیدم از درد خویش****وی انعام فرمود در خورد خویش

بدی را بدی سهل باشد جزا****اگر مردی احسن الی من اسا

حکایت
شنیدم که مغروری از کبر مست****در خانه بر روی سائل ببست

به کنجی درون رفت و بنشست مرد****جگر گرم و آه از تف سینه سرد

شنیدش یکی مرد پوشیده چشم****بپرسیدش از موجب کین و خشم

فرو گفت و بگریست بر خاک کوی****جفائی کزان شخصش آمد به روی

بگفت ای فلان ترک آزار کن****یک امشب به نزد من افطار کن

به خلق و فریبش گریبان کشید****به خانه در آوردش و خوان کشید

بر آسود درویش روشن نهاد****بگفت ایزدت روشنایی دهاد

شب از نرگسش قطره چندی چکید****سحر دیده بر کرد وعالم بدید

حکایت به شهر اندر افتاد و جوش****که آن بی بصر دیده بر کرد دوش

شنید این سخن خواجه سنگدل****که برگشت درویش از او تنگدل

بگفتا حکایت کن ای نیکبخت****که چون سهل شد بر تو این کار سخت؟

که بر کردت این شمع گیتی فروز؟****بگفت ای ستمگار برگشته روز

تو کوته نظر بودی و سست رای****که مشغول گشتی به جغد از همای

به روی من این در کسی کرد باز****که کردی تو بر روی او در، فراز

اگر بوسه بر خاک مردان زنی****به مردی که پیش آیدت روشنی

کسانی که پوشیده چشم دلند****همانا کز این توتیا غافلند

چو برگشته دولت ملامت شنید****سر انگشت حسرت به دندان گزید

که شهباز من صید دام تو شد****مرا بود دولت به نام توشد

کسی چون بدست آورد جره باز****فرو برده چون موش دندان به آز؟

الا گر طلبکار اهل دلی****ز خدمت مکن یک زمان غافلی

خورش ده به گنجشک

و کبک وحمام****که یک روزت افتد همایی به دام

چو هر گوشه تیر نیاز افگنی****امیدست ناگه که صیدی زنی

دری هم برآید ز چندین صدف****ز صد چوبه آید یکی بر هدف

حکایت
یکی را پسر گم شد از راحله****شبانگه بگردید در قافله

ز هر خیمه پرسید وهر سو شتافت****به تاریکی آن روشنایی بیافت

چو آمد بر مردم کاروان****شنیدم که می گفت با ساروان

ندانی که چون راه بردم به دوست!****هر آن کس که پیش آمدم گفتم اوست

از آن اهل دل در پی هرکسند****که باشد که روزی به مردی رسند

برند از برای دلی بارها****کشند از برای گلی خارها

حکایت
ز تاج ملک زاده ای در ملاخ****شبی لعلی افتاد در سنگلاخ

پدر گفتش اندر شب تیره رنگ****چه دانی که گوهر کدام است و سنگ؟

همه سنگها پاس دار ای پسر****که لعل از میانش نباشد به در

در اوباش، پاکان شوریده رنگ****همان جای تاریک و لعلند و سنگ

چو پاکیزه نفسان و صاحبدلان****بر آمیختستند با جاهلان

به رغبت بکش بار هر جاهلی****که افتی به سر وقت صاحبدلی

کسی را که با دوستی سرخوش است****نبینی که چون بار دشمن کش است؟

بدرد چو گل جامه از دست خار****که خون در دل افتاده خندد چو نار

غم جمله خور در هوای یکی****مراعات صد کن برای یکی

کسی را که نزدیک ظنت بد اوست****چه دانی که صاحب ولایت خود اوست؟

در معرفت بر کسانی است باز****که درهاست بر روی ایشان فراز

بسا تلخ عیشان و تلخی چشان****که آیند در حله دامن کشان

ببوسی گرت عقل و تدبیر هست****ملک زاده را در نواخانه دست

که روزی برون آید از شهر بند****بلندیت بخشد چو گردد بلند

مسوزان درخت گل اندر خریف****که در نوبهارت نماید ظریف

حکایت پدر بخیل و پسر لاابالی
یکی زهرهٔ خرج کردن نداشت****زرش بود و یارای خوردن نداشت

نه خوردی، که خاطر بر آسایدش****نه دادی، که فردا بکار آیدش

شب و روز در بند زر بود و سیم****زر و سیم در بند مرد لئیم

بدانست روزی پسر در کمین****که ممسک کجا کرد زر در زمین

ز خاکش بر آورد و بر باد داد****شنیدم که سنگی در آن جا نهاد

جوانمرد را زر بقائی نکرد****به یک دستش آمد، به دیگر بخورد

کز این کم زنی بود ناپا کرو****کلاهش به بازار و میزر گرو

نهاده پدر چنگ در نای خویش****پسر چنگی و نایی آورده پیش

پدر زار و گریان همه شب نخفت****پسر بامدادان بخندید و گفت

زر از بهر خوردن

بود ای پدر****ز بهر نهادن چه سنگ و چه زر

زر از سنگ خارا برون آورند****که با دوستان و عزیزان خورند

زر اندر کف مرد دنیا پرست****هنوز ای برادر به سنگ اندرست

چو در زندگانی بدی با عیال****گرت مرگ خواهند، از ایشان منال

چو چشمار و آنگه خورند از تو سیر****که از بام پنجه گز افتی به زیر

بخیل توانگر به دینار و سیم****طلسمی است بالای گنجی مقیم

از آن سالها می بماند زرش****که لرزد طلسمی چنین بر سرش

به سنگ اجل ناگهش بشکنند****به اسودگی گنج قسمت کنند

پس از بردن و گرد کردن چو مور****بخور پیش از آن کت خورد کرم گور

سخنهای سعدی مثال است و پند****بکار آیدت گر شوی کار بند

دریغ است از این روی برتافتن****کز این روی دولت توان یافتن

حکایت
جوانی به دانگی کرم کرده بود****تمنای پیری بر آورده بود

به جرمی گرفت آسمان ناگهش****فرستاد سلطان به کشتنگهش

تگاپوی ترکان و غوغای عام****تماشا کنان بر در و کوی و بام

چو دید اندر آشوب، درویش پیر****جوان را به دست خلایق اسیر

دلش بر جوانمرد مسکین بخست****که باری دل آورده بودش به دست

برآورد زاری که سلطان بمرد****جهان ماند و خوی پسندیده برد

به هم بر همی سود دست دریغ****شنیدند ترکان آهخته تیغ

به فریاد از ایشان برآمد خروش****تپانچه زنان بر سر و روی و دوش

پیاده بسر تا در بارگاه****دویدند و بر تخت دیدند شاه

جوان از میان رفت و بردند پیر****به گردن بر تخت سلطان اسیر

بهولش بپرسید و هیبت نمود****که مرگ منت خواستن بر چه بود؟

چو نیک است خوی من و راستی****بد مردم آخر چرا خواستی؟

برآورد پیر دلاور زبان****که ای حلقه در گوش حکمت جهان

به قول دروغی که سلطان بمرد****نمردی و بیچاره ای جان ببرد

ملک زین حکایت چنان بر شکفت****که جرمش

ببخشید و چیزی نگفت

وز این جانب افتان و خیزان جوان****همی رفت بیچاره هر سو دوان

یکی گفتش از چار سوی قصاص****چه کردی که آمد به جانت خلاص؟

به گوشش فرو گفت کای هوشمند****به جانی و دانگی رهیدم ز بند

یکی تخم در خاک ازان می نهد****که روز فرو ماندگی بر دهد

جوی باز دارد بلائی درشت****عصایی شنیدی که عوجی بکشت

حدیث درست آخر از مصطفاست****که بخشایش و خیر دفع بلاست

عدو را نبینی در این بقعه پای****که بوبکر سعدست کشور خدای

بگیر ای جهانی به روی تو شاد****جهانی، که شادی به روی تو باد

کس از کس به دور تو باری نبرد****گلی در چمن جور خاری نبرد

تویی سایهٔ لطف حق بر زمین****پیمبر صفت رحمه العالمین

تو را قدر اگر کس نداند چه غم؟****شب قدر را می ندانند هم

حکایت در معنی ثمرات نکوکاری در آخرت
کسی دید صحرای محشر به خواب****مس تفته روی زمین ز آفتاب

همی برفلک شد ز مردم خروش****دماغ از تبش می برآمد به جوش

یکی شخص از این جمله در سایه ای****به گردن بر از خلد پیرایه ای

بپرسید کای مجلس آرای مرد****که بود اندر این مجلست پایمرد؟

رزی داشتم بر در خانه، گفت****به سایه درش نیکمردی بخفت

در آن وقت نومیدی آن مرد راست****گناهم ز دادار داور بخواست

که یارب بر این بنده بخشایشی****کز او دیده ام وقتی آسایشی

چه گفتم چو حل کردم این راز را؟****بشارت خداوند شیراز را

که جمهور در سایهٔ همتش****مقیمند و بر سفرهٔ نعمتش

درختی است مرد کرم، باردار****وز او بگذری هیزم کوهسار

حطب را اگر تیشه بر پی زنند****درخت برومند را کی زنند؟

بسی پای دار، ای درخت هنر****که هم میوه داری و هم سایه ور

بگفتیم در باب احسان بسی****ولیکن نه شرط است با هرکسی

بخور مردم آزار را خون و مال****که از مرغ بد کنده به پر و بال

یکی

را که با خواجهٔ تست جنگ****به دستش چرا می دهی چوب و سنگ؟

برانداز بیخی که خار آورد****درختی بپرور که بار آورد

کسی را بده پایهٔ مهتران****که بر کهتران سر ندارد گران

مبخشای بر هر کجا ظالمی است****که رحمت بر او جور بر عالمی است

جهان سوز را کشته بهتر چراغ****یکی به در آتش که خلقی به داغ

هر آن کس که بر دزد رحمت کند****به بازوی خود کاروان می زند

جفا پیشگان را بده سر بباد****ستم بر ستم پیشه عدل است و داد

حکایت ابراهیم علیه السلام
شنیدم که یک هفته ابن السبیل****نیامد به مهمان سرای خلیل

ز فرخنده خویی نخوردی بگاه****مگر بینوایی در آید ز راه

برون رفت و هر جانبی بنگرید****بر اطراف وادی نگه کرد و دید

به تنها یکی در بیایان چو بید****سر و مویش از برف پیری سپید

به دلداریش مرحبایی بگفت****برسم کریمان صلایی بگفت

که ای چشمهای مرا مردمک****یکی مردمی کن به نان و نمک

نعم گفت و بر جست و برداشت گام****که دانست خلقش، علیه السلام

رقبیان مهمان سرای خلیل****به عزت نشاندند پیر ذلیل

بفرمود و ترتیب کردند خوان****نشستند بر هر طرف همگنان

چو بسم الله آغاز کردند جمع****نیامد ز پیرش حدیثی به سمع

چنین گفتش: ای پیر دیرینه روز****چو پیران نمی بینمت صدق و سوز

نه شرط است وقتی که روزی خوری****که نام خداوند روزی بری؟

بگفتا نگیرم طریقی به دست****که نشنیدم از پیر آذرپرست

بدانست پیغمبر نیک فال****که گبرست پیر تبه بوده حال

بخواری براندش چو بیگانه دید****که منکر بود پیش پاکان پلید

سروش آمد از کردگار جلیل****به هیبت ملامت کنان کای خلیل

منش داده صد سال روزی و جان****تو را نفرت آمد از او یک زمان

گر او می برد پیش آتش سجود****تو با پس چرا می بری دست جود؟

حکایت
شنیدم که مردی غم خانه خورد****که زنبور بر سقف او لانه کرد

زنش گفت از اینان چه خواهی؟ مکن****که مسکین پریشان شوند از وطن

بشد مرد نادان پس کار خویش****گرفتند یک روز زن را به نیش

زن بی خرد بر در و بام و کوی****همی کرد فریاد و می گفت شوی:

مکن روی بر مردم ای زن ترش****تو گفتی که زنبور مسکین مکش

کسی با بدان نیکویی چون کند؟****بدان را تحمل، بد افزون کند

چو اندر سری بینی آزار خلق****به شمشیر تیزش بیازار حلق

سگ آخر که باشد که خوانش نهند؟****بفرمای تا استخوانش

دهند

چه نیکو زده ست این مثل پیر ده****ستور لگدزن گرانبار به

اگر نیکمردی نماید عسس****نیارد به شب خفتن از دزد، کس

نی نیزه در حلقهٔ کارزار****بقیمت تر از نیشکر صد هزار

نه هر کس سزاوار باشد به مال****یکی مال خواهد، یکی گوشمال

چو گربه نوازی کبوتر برد****چو فربه کنی گرگ، یوسف درد

بنائی که محکم ندارد اساس****بلندش مکن ور کنی زو هراس

چه خوش گفت بهرام صحرانشین****چو یکران توسن زدش بر زمین

دگر اسبی از گله باید گرفت****که گر سر کشد باز شاید گرفت

ببند ای پسر دجله در آب کاست****که سودی ندارد چو سیلاب خاست

چو گرگ خبیث آمدت در کمند****بکش ورنه دل بر کن از گوسفند

از ابلیس هرگز نیاید سجود****نه از بد گهر نیکویی در وجود

بد اندیش را جاه و فرصت مده****عدو در چه و دیو در شیشه به

مگو شاید این مار کشتن به چوب****چو سر زیر سنگ تو دارد بکوب

قلم زن که بد کرد با زیردست****قلم بهتر او را به شمشیر دست

مدبر که قانون بد می نهد****تو را می برد تا به دوزخ دهد

مگو ملک را این مدبر بس است****مدبر مخوانش که مدبر کس است

سعید آورد قول سعدی به جای****که ترتیب ملک است و تدبیر رای

گفتار اندر احسان با نیک و بد
گره بر سر بند احسان مزن****که این زرق و شیدست و آن مکر و فن

زیان می کند مرد تفسیردان****که علم و ادب می فروشد به نان

کجا عقل یا شرع فتوی دهد****که اهل خرد دین به دنیا دهد؟

ولیکن تو بستان که صاحب خرد****از ارزان فروشان به رغبت خرد

حکایت عابد با شوخ دیده
زبان دانی آمد به صاحبدلی****که محکم فرومانده ام در گلی

یکی سفله را ده درم بر من است****که دانگی از او بر دلم ده من است

همه شب پریشان از او حال من****همه روز چون سایه دنبال من

بکرد از سخنهای خاطر پریش****درون دلم چون در خانه ریش

خدایش مگر تا ز مادر بزاد****جز این ده درم چیز دیگر نداد

ندانسته از دفتر دین الف****نخوانده بجز باب لاینصرف

خور از کوه یک روز سر بر نزد****که این قلتبان حلقه بر در نزد

در اندیشه ام تا کدامم کریم****از آن سنگدل دست گیرد به سیم

شنید این سخن پیر فرخ نهاد****درستی دو، در آستینش نهاد

زر افتاد در دست افسانه گوی****برون رفت ازان جا چو زر تازه روی

یکی گفت: شیخ این ندانی که کیست؟****بر او گر بمیرد نباید گریست

گدایی که بر شیر نر زین نهد****ابو زید را اسب و فرزین نهد

بر آشفت عابد که خاموش باش****تو مرد زبان نیستی، گوش باش

اگر راست بود آنچه پنداشتم****ز خلق آبرویش نگه داشتم

وگر شوخ چشمی و سالوس کرد****الا تا نپنداری افسوس کرد

که خود را نگه داشتم آبروی****ز دست چنان گر بزی یافه گوی

بد و نیک را بذل کن سیم و زر****که این کسب خیرست و آن دفع شر

خنک آن که در صحبت عاقلان****بیاموزد اخلاق صاحبدلان

گرت عقل و رای است و تدبیر و هوش****به عزت کنی پند سعدی به گوش

که اغلب در این شیوه دارد مقال****نه در

چشم و زلف و بناگوش و خال

حکایت ممسک و فرزند ناخلف
یکی رفت و دینار از او صد هزار****خلف برد صاحبدلی هوشیار

نه چون ممسکان دست بر زر گرفت****چو آزادگان دست از او بر گرفت

ز درویش خالی نبودی درش****مسافر به مهمان سرای اندرش

دل خویش و بیگانه خرسند کرد****نه همچون پدر سیم و زر بند کرد

ملامت کنی گفتش ای باد دست****به یک ره پریشان مکن هرچه هست

به سالی توان خرمن اندوختن****به یک دم نه مردی بود سوختن

چو در دست تنگی نداری شکیب****نگه دار وقت فراخی حسیب

به دختر چه خوش گفت بانوی ده****که روز نوا برگ سختی بنه

همه وقت بردار مشک و سبوی****که پیوسته در ده روان نیست جوی

به دنیا توان آخرت یافتن****به زر پنجه شیر بر تافتن

اگر تنگدستی مرو پیش یار****وگر سیم داری بیا و بیار

اگر روی بر خاک پایش نهی****جوابت نگوید به دست تهی

خداوند زر برکند چشم دیو****به دام آورد صخر جنی به ریو

تهی دست در خوبرویان مپیچ****که بی هیچ مردم نیرزند هیچ

به دست تهی بر نیاد امید****به زر برکنی چشم دیو سپید

به یک بار بر دوستان زر مپاش****وز آسیب دشمن به اندیشه باش

اگر هرچه یابی به کف برنهی****کفت وقت حاجت بماند تهی

گدایان به سعی تو هرگز قوی****نگردند، ترسم تو لاغر شوی

چو مناع خیر این حکایت بگفت****ز غیرت جوانمرد را رگ نخفت

پراگنده دل گشت از آن عیب جوی****بر آشفت و گفت ای پراگنده گوی

مرا دستگاهی که پیرامن است****پدر گفت میراث جد من است

نه ایشان به خست نگه داشتند****بحسرت بمردندو بگذاشتند؟

به دستم نیفتاد مال پدر****که بعد از من افتد به دست پسر؟

همان به که امروز مردم خورند****که فردا پس از من به یغما برند

خور و پوش و بخشای و راحت رسان****نگه

می چه داری ز بهر کسان؟

برند از جهان با خود اصحاب رای****فرو مایه ماند به حسرت بجای

زر و نعمت اکنون بده کان تست****که بعد از تو بیرون ز فرمان تست

به دنیا توانی که عقبی خری****بخر، جان من، ورنه حسرت بری

حکایت
بزارید وقتی زنی پیش شوی****که دیگر مخر نان ز بقال کوی

به بازار گندم فروشان گرای****که این جو فروش است گندم نمای

نه از مشتری کز ز حام مگس****به یک هفته رویش ندیده ست کس

به دلداری آن مرد صاحب نیاز****به زن گفت کای روشنایی، بساز

به امید ما کلبه این جا گرفت****نه مردی بود نفع از او وا گرفت

ره نیکمردان آزاده گیر****چو استاده ای دست افتاده گیر

ببخشای کانان که مرد حقند****خریدار دکان بی رونقند

جوانمرد اگر راست خواهی ولی است****کرم پیشهٔ شاه مردان علی است

حکایت
شنیدم که پیری به راه حجاز****به هر خطوه کردی دو رکعت نماز

چنان گرم رو در طریق خدای****که خار مغیلان نکندی ز پای

به آخر ز وسواس خاطر پریش****پسند آمدش در نظر کار خویش

به تلبیس ابلیس در چاه رفت****که نتوان از این خوب تر راه رفت

گرش رحمت حق نه دریافتی****غرورش سر از جاده برتافتی

یکی هاتف از غیبش آواز داد****که ای نیکبخت مبارک نهاد

مپندار اگر طاعتی کرده ای****که نزلی بدین حضرت آورده ای

به احسانی آسوده کردن دلی****به از الف رکعت به هر منزلی

حکایت
به سرهنگ سلطان چنین گفت زن****که خیز ای مبارک در رزق زن

برو تا ز خوانت نصیبی دهند****که فرزندکانت نظر بر رهند

بگفتا بود مطبخ امروز سرد****که سلطان به شب نیت روزه کرد

زن از ناامیدی سر انداخت پیش****همی گفت با خود دل از فاقه ریش

که سلطان از این روزه گویی چه خواست؟****که افطار او عید طفلان ماست

خورنده که خیرش برآید ز دست****به از صائم الدهر دنیا پرست

مسلم کسی را بود روزه داشت****که درمانده ای را دهد نان چاشت

وگرنه چه لازم که سعیی بری****ز خود بازگیری و هم خود خوری؟

باب سوم در عشق و مستی و شور
سر آغاز
خوشا وقت شوریدگان غمش****اگر زخم بینند و گر مرهمش

گدایانی از پادشاهی نفور****به امیدش اندر گدایی صبور

دمادم شراب الم در کشند****وگر تلخ بینند دم در کشند

بلای خمارست در عیش مل****سلحدار خارست با شاه گل

نه تلخ است صبری که بر یاد اوست****که تلخی شکر باشد از دست دوست

ملامت کشانند مستان یار****سبک تر برد اشتر مست بار

اسیرش نخواهد رهایی زبند****شکارش نجوید خلاص از کمند

سلاطین عزلت، گدایان حی****منازل شناسان گم کرده پی

به سر وقتشان خلق کی ره برند****که چون آب حیوان به ظلمت درند؟

چو بیت المقدس درون پر قباب****رها کرده دیوار بیرون خراب

چو پروانه آتش به خود در زنند****نه چون کرم پیله به خود برتنند

دلارام در بر، دلارام جوی****لب از تشنگی خشک، برطرف جوی

نگویم که بر آب قادر نیند****که بر شاطی نیل مستسقیند

حکایت
یکی در نشابور دانی چه گفت****چو فرزندش از فرض خفتن بخفت؟

توقع مدار ای پسر گر کسی****که بی سعی هرگز به منزل رسی

سمیلان چو بر می نگیرد قدم****وجودی است بی منفعت چون عدم

طمع دار سود و بترس از زیان****که بی بهره باشند فارغ زیان

حکایت در صبر بر جفای آن که از او صبر نتوان کرد
شکایت کند نوعروسی جوان****به پیری ز داماد نامهربان

که مپسند چندین که با این پسر****به تلخی رود روزگارم بسر

کسانی که با ما در این منزلند****نبینم که چون من پریشان دلند

زن و مرد با هم چنان دوستند****که گویی دو مغز و یکی پوستند

ندیدم در این مدت از شوی من****که باری بخندید در روی من

شنید این سخن پیر فرخنده فال****سخندان بود مرد دیرینه سال

یکی پاسخش داد شیرین و خوش****که گر خوبروی است بارش بکش

دریغ است روی از کسی تافتن****که دیگر نشاید چنو یافتن

چرا سرکشی زان که گر سرکشد****به حرف وجودت قلم درکشد؟

یکم روز بر بنده ای دل بسوخت****که می گفت و فرماندهش می فروخت

تو را بنده از من به افتد بسی****مرا چون تو دیگر نیفتد کسی

حکایت
طبیبی پری چهره در مرو بود****که در باغ دل قامتش سرو بود

نه از درد دلهای ریشش خبر****نه از چشم بیمار خویشش خبر

حکایت کند دردمندی غریب****که خوش بود چندی سرم با طبیب

نمی خواستم تندرستی خویش****که دیگر نیاید طبیبم به پیش

بسا عقل زورآور چیردست****که سودای عشقش کند زیردست

چو سودا خرد را بمالید گوش****نیارد دگر سر برآورد هوش

حکایت در معنی استیلای عشق بر عقل
یکی پنجهٔ آهنین راست کرد****که با شیر زورآوری خواست کرد

چو شیرش به سرپنجه در خود کشید****دگر زور در پنجه در خود ندید

یکی گفتش آخر چه خسبی چو زن؟****به سرپنجه آهنینش بزن

شنیدم که مسکین در آن زیر گفت****نشاید بدین پنجه با شیر گفت

چو بر عقل دانا شود عشق چیر****همان پنجه آهنین است و شیر

تو در پنجه شیر مرد اوژنی****چه سودت کند پنجهٔ آهنی؟

چو عشق آمد از عقل دیگر مگوی****که در دست چوگان اسیرست گوی

حکایت در معنی عزت محبوب در نظر محب
میان دوعم زاده وصلت فتاد****دو خورشید سیمای مهتر نژاد

یکی را به غایت خوش افتاده بود****دگر نافر و سرکش افتاده بود

یکی خلق و لطفی پریوار داشت****یکی روی در روی دیوار داشت

یکی خویشتن را بیاراستی****دگر مرگ خویش از خدا خواستی

پسر را نشاندند پیران ده****که مهرت بر او نیست مهرش بده

بخندید و گفتا به صد گوسفند****تغابن نباشد رهایی ز بند

به ناخن پری چهره می کند پوست****که هرگز بدین کی شکیبم ز دوست؟

نه صد گوسفندم که سیصد هزار****نباید به نادیدن روی یار

تو را هرچه مشغول دارد ز دوست****اگر راست خواهی دلارامت اوست

یکی پیش شوریده حالی نبشت****که دوزخ تمنا کنی یا بهشت؟

بگفتا مپرس از من این ماجری****پسندیدم آنچ او پسندد مرا

حکایت مجنون و صدق محبت او
به مجنون کسی گفت کای نیک پی****چه بودت که دیگر نیایی به حی؟

مگر در سرت شور لیلی نماند****خیالت دگر گشت و میلی نماند؟

چو بشنید بیچاره بگریست زار****که ای خواجه دستم ز دامن بدار

مرا خود دلی دردمندست ریش****تو نیزم نمک بر جراحت مریش

نه دوری دلیل صبوری بود****که بسیار دوری ضروری بود

بگفت ای وفادار فرخنده خوی****پیامی که داری به لیلی بگوی

بگفتا مبر نام من پیش دوست****که حیف است نام من آن جا که اوست

حکایت سلطان محمود و سیرت ایاز
یکی خرده بر شاه غزنین گرفت****که حسنی ندارد ایاز ای شگفت

گلی را که نه رنگ باشد نه بوی****غریب است سودای بلبل بر اوی!

به محمود گفت این حکایت کسی****بپیچید از اندیشه بر خود بسی

که عشق من ای خواجه بر خوی اوست****نه بر قد و بالای نیکوی اوست

شنیدم که در تنگنایی شتر****بیفتاد و بشکست صندوق در

به یغما ملک آستین برفشاند****وزان جا بتعجیل مرکب براند

سواران پی در و مرجان شدند****ز سلطان به یغما پریشان شدند

نماند از وشاقان گردن فراز****کسی در قفای ملک جز ایاز

نگه کرد کای دلبر پیچ پیچ****ز یغما چه آورده ای؟ گفت هیچ

من اندر قفای تو می تاختم****ز خدمت به نعمت نپرداختم

گرت قربتی هست در بارگاه****به خلعت مشو غافل از پادشاه

خلاف طریقت بود کاولیا****تمنا کنند از خدا جز خدا

گر از دوست چشمت بر احسان اوست****تو در بند خویشی نه در بند دوست

تو را تا دهن باشد از حرص باز****نیاید به گوش دل از غیب راز

حقایق سرایی است آراسته****هوی و هوس گرد برخاسته

نبینی که جایی که برخاست گرد****نبیند نظر گرچه بیناست مرد

حکایت
قضا را من و پیری از فاریاب****رسیدیم در خاک مغرب به آب

مرا یک درم بود برداشتند****به کشتی و درویش بگذاشتند

سیاهان براندند کشتی چو دود****که آن ناخدا ناخدا ترس بود

مرا گریه آمد ز تیمار جفت****بر آن گریه قهقه بخندید و گفت

مخور غم برای من ای پر خرد****مرا آن کس آرد که کشتی برد

بگسترد سجاده بر روی آب****خیال است پنداشتم یا به خواب

ز مدهوشیم دیده آن شب نخفت****نگه بامدادان به من کرد و گفت

عجب ماندی ای یار فرخنده رای؟****تو را کشتی آورد و ما را خدای

چرا اهل دعوی بدین نگروند****که ابدال در آب و آتش روند؟

نه طفلی کز آتش

ندارد خبر****نگه داردش مادر مهرور؟

پس آنان که در وجد مستغرقند****شب و روز در عین حفظ حقند

نگه دارد از تاب آتش خلیل****چو تابوت موسی ز غرقاب نیل

چو کودک به دست شناور برست****نترسد وگر دجله پهناورست

تو بر روی دریا قدم چون زنی****چو مردان که بر خشک تردامنی؟

گفتار در معنی فنای موجودات در معرض وجود باری
ره عقل جز پیچ بر پیچ نیست****بر عارفان جز خدا هیچ نیست

توان گفتن این با حقایق شناس****ولی خرده گیرند اهل قیاس

که پس آسمان و زمین چیستند؟****بنی آدم و دام ودد کیستند؟

پسندیده پرسیدی ای هوشمند****بگویم گر آید جوابت پسند

نه هامون و دریا و کوه و فلک****پری و آدمی زاد و دیو و ملک

همه هرچه هستند ازان کمترند****که با هستیش نام هستی برند

عظیم است پیش تو دریا به موج****بلندست خورشید تابان به اوج

ولی اهل صورت کجا پی برند****که ارباب معنی به ملکی درند

که گر آفتاب است یک ذره نیست****وگر هفت دریاست یک قطره نیست

چو سلطان عزت علم بر کشد****جهان سر به جیب عدم درکشد

حکایت دهقان در لشکر سلطان
رئیس دهی با پسر در رهی****گذشتند بر قلب شاهنشهی

پسر چاوشان دید و تیغ و تبر****قباهای اطلس، کمرهای زر

یلان کماندار نخچیر زن****غلامان ترکش کش تیرزن

یکی در برش پرنیانی قباه****یکی بر سرش خسروانی کلاه

پسر کان همه شوکت و پایه دید****پدر را به غایت فرومایه دید

که حالش بگردید و رنگش بریخت****ز هیبت به پیغوله ای در گریخت

پسر گفتش آخر بزرگ دهی****به سرداری از سر بزرگان مهی

چه بودت که ببریدی از جان امید****بلرزیدی از باد هیبت چو بید؟

بلی، گفت سالار و فرماندهم****ولی عزتم هست تا در دهم

بزرگان ازان دهشت آلوده اند****که در بارگاه ملک بوده اند

تو، ای بی خبر، همچنان در دهی****که بر خویشتن منصبی می نهی

نگفتند حرفی زبان آوران****که سعدی مثالی نگوید بر آن

مگر دیده باشی که در باغ و راغ****بتابد به شب کرمکی چون چراغ

یکی گفتش ای کرمک شب فروز****چه بودت که بیرون نیایی به روز؟

ببین کآتشی کرمک خاک زاد****جواب از سر روشنایی چه داد

که من روز و شب جز به صحرانیم****ولی پیش خورشید پیدا نیم

تقریر عشق مجازی و قوت آن
تو را عشق همچون خودی ز آب و گل****رباید همی صبر و آرام دل

به بیداریش فتنه برخد و خال****به خواب اندرش پای بند خیال

به صدقش چنان سرنهی بر قدم****که بینی جهان با وجودش عدم

چو در چشم شاهد نیاید زرت****زر و خاک یکسان نماید برت

دگر با کست بر نیاید نفس****که با او نماند دگر جای کس

تو گویی به چشم اندرش منزل است****وگر دیده برهم نهی در دل است

نه اندیشه از کس که رسوا شوی****نه قوت که یک دم شکیبا شوی

گرت جان بخواهد به لب بر نهی****وگر تیغ بر سر نهد سر نهی

حکایت
به شهری در از شام غوغا فتاد****گرفتند پیری مبارک نهاد

هنوز آن حدیثم به گوش اندرست****چو قیدش نهادند بر پای و دست

که گفت ارنه سلطان اشارت کند****که را زهره باشد که غارت کند؟

بباید چنین دشمنی دوست داشت****که می دانمش دوست بر من گماشت

اگر عز وجاه است و گر ذل و قید****من از حق شناسم، نه از عمرو و زید

ز علت مدار، ای خردمند، بیم****چو داروی تلخت فرستد حکیم

بخور هرچه آید ز دست حبیب****نه بیمار داناترست از طبیب

حکایت صاحب نظر پارسا
یکی را چو من دل به دست کسی****گرو بود و می برد خواری بسی

پس از هوشمندی و فرزانگی****به دف بر زدندش به دیوانگی

ز دشمن جفا بردی از بهر دوست****که تریاک اکبر بود زهر دوست

قفا خوردی از دست یاران خویش****چو مسمار پیشانی آورده پیش

خیالش چنان بر سر آشوب کرد****که بام دماغش لگد کوب کرد

نبودش ز تشنیع یاران خبر****که غرقه ندارد ز باران خبر

کرا پای خاطر برآمد به سنگ****نیندیشد از شیشهٔ نام و ننگ

شبی دیو خود را پری چهره ساخت****در آغوش این مرد و بر وی بتاخت

سحرگه مجال نمازش نبود****ز یاران کس آگه ز رازش نبود

به آبی فرو رفت نزدیک بام****بر او بسته سرما دری از رخام

نصیحتگری لومش آغاز کرد****که خود را بکشتی در این آب سرد

ز برنای منصف برآمد خروش****که ای یار چند از ملامت؟ خموش

مرا پنج روز این پسر دل فریفت****ز مهرش چنانم که نتوان شکیفت

نپرسید باری به خلق خوشم****ببین تا چه بارش به جان می کشم

پس آن را که شخصم ز خاک آفرید****به قدرت در او جان پاک آفرید

عجب داری ار بار حکمش برم****که دایم به احسان و فضلش درم؟

گفتار اندر سماع اهل دل و تقریر حق و باطل آن
اگر مرد عشقی کم خویش گیر****وگرنه ره عافیت پیش گیر

مترس از محبت که خاکت کند****که باقی شوی گر هلاکت کند

نروید نبات از حبوب درست****مگر حال بروی بگردد نخست

تو را با حق آن آشنایی دهد****که از دست خویشت رهایی دهد

که تا با خودی در خودت راه نیست****وز این نکته جز بی خود آگاه نیست

نه مطرب که آواز پای ستور****سماع است اگر عشق داری و شور

مگس پیش شوریده دل پر نزد****که او چون مگس دست بر سر نزد

نه بم داند آشفته سامان نه زیر****به آواز مرغی بنالد فقیر

سراینده

خود می نگردد خموش****ولیکن نه هر وقت بازست گوش

چو شوریدگان می پرستی کنند****بر آواز دولاب مستی کنند

به چرخ اندر آیند دولاب وار****چو دولاب بر خود بگریند زار

به تسلیم سر در گریبان برند****چو طاقت نماند گریبان درند

مکن عیب درویش مدهوش مست****که غرق است از آن می زند پا و دست

نگویم سماع ای برادر که چیست****مگر مستمع را بدانم که کیست

گر از برج معنی پرد طیر او****فرشته فرو ماند از سیر او

وگر مرد لهوست و بازی و لاغ****قوی تر شود دیوش اندر دماغ

چه مرد سماع است شهوت پرست؟****به آواز خوش خفته خیزد، نه مست

پریشان شود گل به باد سحر****نه هیزم که نشکافدش جز تبر

جهان پر سماع است و مستی و شور****ولیکن چه بیند در آیینه کور؟

نبینی شتر بر نوای عرب****که چونش به رقص اندر آرد طرب؟

شتر را چو شور طرب در سرست****اگر آدمی را نباشد خرست

حکایت
شکر لب جوانی نی آموختی****که دلها در آتش چو نی سوختی

پدر بارها بانگ بر وی زدی****به تندی و آتش در آن نی زدی

شبی بر ادای پسر گوش کرد****سماعش پریشان و مدهوش کرد

همی گفت بر چهره افگنده خوی****که آتش به من در زد این بار نی

ندانی که شوریده حالان مست****چرا برفشانند در رقص دست؟

گشاید دری بر دل از واردات****فشاند سر دست بر کاینات

حلالش بود رقص بر یاد دوست****که هر آستینیش جانی در اوست

گرفتم که مردانه ای در شنا****برهنه توانی زدن دست و پا

بکن خرقه نام و ناموس و زرق****که عاجز بود مرد با جامه غرق

تعلق حجاب است و بی حاصلی****چو پیوندها بگسلی واصلی

حکایت پروانه و صدق محبت او
کسی گفت پروانه را کای حقیر****برو دوستی در خور خویش گیر

رهی رو که بینی طریق رحا****تو و مهر شمع از کجا تا کجا؟

سمندر نه ای گرد آتش مگرد****که مردانگی باید آنگه نبرد

ز خورشید پنهان شود موش کور****که جهل است با آهنین پنجه روز

کسی را که دانی که خصم تو اوست****نه از عقل باشد گرفتن به دوست

تو را کس نگوید نکو می کنی****که جان در سر کار او می کنی

گدایی که از پادشه خواست دخت****قفا خورد و سودای بیهوده پخت

کجا در حساب آرد او چون تو دوست****که روی ملوک و سلاطین در اوست؟

مپندار کو در چنان مجلسی****مدارا کند با چو تو مفلسی

وگر با همه خلق نرمی کند****تو بیچاره ای با تو گرمی کند

نگه کن که پروانهٔ سوزناک****چه گفت، ای عجب گر بسوزم چه باک؟

مرا چون خلیل آتشی در دل است****که پنداری این شعله بر من گل است

نه دل دامن دلستان می کشد****که مهرش گریبان جان می کشد

نه خود را بر آتش بخود می زنم****که زنجیر شوق است در گردنم

مرا همچنان دور بودم

که سوخت****نه این دم که آتش به من درفروخت

نه آن می کند یار در شاهدی****که با او توان گفتن از زاهدی

که عیبم کند بر تولای دوست؟****که من راضیم کشته در پای دوست

مرا بر تلف حرص دانی چراست؟****چو او هست اگر من نباشم رواست

بسوزم که یار پسندیده اوست****که در وی سرایت کند سوز دوست

مرا چند گویی که در خورد خویش****حریفی بدست آر همدرد خویش

بدان ماند اندرز شوریده حال****که گویی به کژدم گزیده منال

یکی را نصیحت مگو ای شگفت****که دانی که در وی نخواهد گرفت

ز کف رفته بیچاره ای را لگام****نگویند کاهسته را ای غلام

چه نغز آمد این نکته در سندباد****که عشق آتش است ای پسر پند، باد

به باد آتش تیز برتر شود****پلنگ از زدن کینه ورتر شود

چو نیکت بدیدم بدی می کنی****که رویم فرا چون خودی می کنی

ز خود بهتری جوی و فرصت شمار****که با چون خودی گم کنی روزگار

پی چون خودی خودپرستان روند****به کوی خطرناک مستان روند

من اول که این کار سر داشتم****دل از سر به یک بار برداشتم

سر انداز در عاشقی صادق است****که بد زهره بر خویشتن عاشق است

اجل ناگهی در کمینم کشد****همان به که آن نازنینم کشد

چو بی شک نبشته ست بر سر هلاک****به دست دلارام خوشتر هلاک

نه روزی به بیچارگی جان دهی؟****پس آن به که در پای جانان دهی

مخاطبه شمع و پروانه
شبی یاد دارم که چشمم نخفت****شنیدم که پروانه با شمع گفت

که من عاشقم گر بسوزم رواست****تو را گریه و سوز باری چراست؟

بگفت ای هوادار مسکین من****برفت انگبین یار شیرین من

چو شیرینی از من بدر می رود****چو فرهادم آتش به سر می رود

همی گفت و هر لحظه سیلاب درد****فرو می دویدش به رخسار زرد

که ای مدعی عشق کار تو نیست****که نه صبر

داری نه یارای ایست

تو بگریزی از پیش یک شعله خام****من استاده ام تا بسوزم تمام

تو را آتش عشق اگر پر بسوخت****مرا بین که از پای تا سر بسوخت

همه شب در این گفت و گو بود شمع****به دیدار او وقت اصحاب، جمع

نرفته ز شب همچنان بهره ای****که ناگه بکشتش پری چهره ای

همی گفت و می رفت دودش به سر****همین بود پایان عشق، ای پسر

ره این است اگر خواهی آموختن****به کشتن فرج یابی از سوختن

مکن گریه بر گور مقتول دوست****قل الحمدلله که مقبول اوست

اگر عاشقی سر مشوی از مرض****چو سعدی فرو شوی دست از غرض

فدائی ندارد ز مقصود چنگ****وگر بر سرش تیر بارند و سنگ

به دریا مرو گفتمت زینهار****وگر می روی تن به طوفان سپار

در محبت روحانی
چو عشقی که بنیاد آن بر هواست****چنین فتنه انگیز و فرمانرواست

عجب داری از سالکان طریق****که باشند در بحر معنی غریق؟

به سودای جانان ز جان مشتغل****به ذکر حبیب از جهان مشتغل

به یاد حق از خلق بگریخته****چنان مست ساقی که می ریخته

نشاید به دارو دوا کردشان****که کس مطلع نیست بر دردشان

الست از ازل همچنانشان به گوش****به فریاد قالوا بلی در خروش

گروهی عمل دار عزلت نشین****قدمهای خاکی، دم آتشین

به یک نعره کوهی ز جا برکنند****به یک ناله شهری به هم بر زنند

چو بادند پنهان و چالاک پوی****چو سنگند خاموش و تسبیح گوی

سحرها بگریند چندان که آب****فرو شوید از دیده شان کحل خواب

فرس کشته از بس که شب رانده اند****سحر گه خروشان که وامانده اند

شب و روز در بحر سودا و سوز****ندانند ز آشفتگی شب ز روز

چنان فتنه بر حسن صورت نگار****که با حسن صورت ندارند کار

ندادند صاحبدلان دل به پوست****وگر ابلهی داد بی مغز کوست

می صرف وحدت کسی نوش کرد****که دنیا و عقبی فراموش

کرد

حکایت در معنی تحمل محب صادق
شنیدم که وقتی گدا زاده ای****نظر داشت با پادشا زاده ای

همی رفت و می پخت سودای خام****خیالش فرو برده دندان به کام

ز میدانش خالی نبودی چو میل****همه وقت پهلوی اسبش چو پیل

دلش خون شد و راز در دل بماند****ولی پایش از گریه در گل بماند

رقیبان خبر یافتندش ز درد****دگر باره گفتندش این جا مگرد

دمی رفت و یاد آمدش روی دوست****دگر خیمه زد بر سر کوی دوست

غلامی شکستش سر و دست و پای****که باری نگفتیمت ایدر میای

دگر رفت و صبر و قرارش نبود****شکیبایی از روی یارش نبود

مگس وارش از پیش شکر بجور****براندندی و بازگشتی بفور

کسی گفتش ای شوخ دیوانه رنگ****عجب صبر داری تو بر چوب و سنگ!

بگفت این جفا بر من از دست اوست****نه شرط است نالیدن از دست دوست

من اینک دم دوستی می زنم****گر او دوست دارد وگر دشمنم

ز من صبر بی او توقع مدار****که با او هم امکان ندارد قرار

نه نیروی صبرم نه جای ستیز****نه امکان بودن نه پای گریز

مگو زین در بارگه سر بتاب****وگر سر چو میخم نهد در طناب

نه پروانه جان داده در پای دوست****به از زنده در کنج تاریک اوست؟

بگفت ار خوری زخم چوگان اوی؟****بگفتا به پایش درافتم چو گوی

بگفتا سرت گر ببرد به تیغ؟****بگفت این قدر نبود از وی دریغ

مرا خود ز سر نیست چندان خبر****که تاج است بر تارکم یا تبر

مکن با من ناشکیبا عتیب****که در عشق صورت نبندد شکیب

چو یعقوبم اردیده گردد سپید****نبرم ز دیدار یوسف امید

یکی را که سر خوش بود با یکی****نیازارد از وی به هر اندکی

رکابش ببوسید روزی جوان****برآشفت و برتافت از وی عنان

بخندید و گفتا عنان برمپیچ****که سلطان عنان برنپیچد ز هیچ

مرا با وجود تو هستی نماند****به

یاد توام خودپرستی نماند

گرم جرم بینی مکن عیب من****تویی سر برآورده از جیب من

بدان زهره دستت زدم در رکاب****که خود را نیاوردم اندر حساب

کشیدم قلم در سر نام خویش****نهادم قدم بر سر کام خویش

مرا خود کشد تیر آن چشم مست****چه حاجت که آری به شمشیر دست؟

تو آتش به نی در زن و درگذر****که نه خشک در بیشه ماند نه تر

حکایت در معنی اهل محبت
شنیدم که بر لحن خنیاگری****به رقص اندر آمد پری پیکری

ز دلهای شوریده پیرامنش****گرفت آتش شمع در دامنش

پراگنده خاطر شد و خشمناک****یکی گفتش از دوستداران، چه باک؟

تو را آتش ای یار دامن بسوخت****مرا خود به یک باره خرمن بسوخت

اگر یاری از خویشتن دم مزن****که شرک است با یار و با خویشتن

چنین دارم از پیر داننده یاد****که شوریده ای سر به صحرا نهاد

پدر در فراقش نخورد و نخفت****پسر را ملامت بکردند و گفت

از انگه که یارم کس خویش خواند****دگر با کسم آشنایی نماند

به حقش که تا حق جمالم نمود****دگر هرچه دیدم خیالم نمود

نشد گم که روی از خلایق بتافت****که گم کرده خویش را باز یافت

پراگند گانند زیر فلک****که هم دد توان خواندشان هم ملک

زیاد ملک چون ملک نارمند****شب و روز چون دد ز مردم رمند

قوی بازوانند و کوتاه دست****خردمند شیدا و هشیار مست

گه آسوده در گوشه ای خرقه دوز****گه آشفته در مجلسی خرقه سوز

نه سودای خودشان، نه پروای کس****نه در کنج توحیدشان جای کس

پریشیده عقل و پراگنده هوش****ز قول نصیحتگر آگنده گوش

به دریا نخواهد شدن بط غریق****سمندر چه داند عذاب الحریق؟

تهیدست مردان پر حوصله****بیابان نوردان بی قافله

ندارند چشم از خلایق پسند****که ایشان پسندیده حق بسند

عزیزان پوشیده از چشم خلق****نه زنار داران پوشیده دلق

پر از میوه و سایه ور چون رزند****نه

چون ما سیهکار و ازرق رزند

بخود سر فرو برده همچون صدف****نه مانند دریا برآورده کف

نه مردم همین استخوانند و پوست****نه هر صورتی جان معنی در اوست

نه سلطان خریدار هر بنده ای است****نه در زیر هر ژنده ای زنده ای است

اگر ژاله هر قطره ای در شدی****چو خرمهره بازار از او پر شدی

چو غازی به خود بر نبندند پای****که محکم رود پای چوبین ز جای

حریفان خلوت سرای الست****به یک جرعه تا نفخهٔ صورمست

به تیغ از غرض بر نگیرند چنگ****که پرهیز و عشق آبگینه ست و سنگ

حکایت در معنی غلبه وجد و سلطنت عشق
یکی شاهدی در سمرقند داشت****که گفتی بجای سمر قند داشت

جمالی گرو برده از آفتاب****ز شوخیش بنیاد تقوی خراب

تعالی الله از حسن تا غایتی****که پنداری از رحمتست آیتی

همی رفتی و دیده ها در پیش****دل دوستان کرده جان بر خیش

نظر کردی این دوست در وی نهفت****نگه کرد باری بتندی و گفت

که ای خیره سر چند پویی پیم****ندانی که من مرغ دامت نیم؟

گرت بار دیگر ببینم به تیغ****چو دشمن ببرم سرت بی دریغ

کسی گفتش اکنون سر خویش گیر****از این سهل تر مطلبی پیش گیر

نپندارم این کام حاصل کنی****مبادا که جان در سر دل کنی

چو مفتون صادق ملامت شنید****بدرد از درون ناله ای برکشید

که بگذار تا زخم تیغ هلاک****بغلطاندم لاشه در خون و خاک

مگر پیش دشمن بگویند و دوست****که این کشته دست و شمشیر اوست

نمی بینم از خاک کویش گریز****به بیداد گو آبرویم بریز

مرا توبه فرمایی ای خودپرست****تو را توبه زین گفت اولی ترست

ببخشای بر من که هرچ او کند****وگر قصد خون است نیکو کند

بسوزاندم هر شبی آتشش****سحر زنده گردم به بوی خوشش

اگر میرم امروز در کوی دوست****قیامت زنم خیمه پهلوی دوست

مده تا توانی در این جنگ پشت****که زنده ست سعدی که عشقش

بکشت

حکایت در فدا شدن اهل محبت و غنیمت شمردن
یکی تشنه می گفت و جان می سپرد****خنک نیکبختی که در آب مرد

بدو گفت نابالغی کای عجب****چو مردی چه سیراب و چه خشک لب

بگفتا نه آخر دهان تر کنم****که تا جان شیرینش در سر کنم؟

فتد تشنه در آبدان عمیق****که داند که سیراب میرد غریق

اگر عاشقی دامن او بگیر****وگر گویدت جان بده، گو بگیر

بهشت تن آسانی آنگه خوری****که بر دوزخ نیستی بگذری

دل تخم کاران بود رنج کش****چو خرمن برآید بخسبند خوش

در این مجلس آن کس به کامی رسید****که در دور آخر به جامی رسید

حکایت صبر و ثبات روندگان
چنین نقل دارم ز مردان راه****فقیران منعم، گدایان شاه

که پیری به در یوزه شد بامداد****در مسجدی دید و آواز داد

یکی گفتش این خانهٔ خلق نیست****که چیزی دهندت، بشوخی مایست

بدو گفت کاین خانه کیست پس****که بخشایشش نیست بر حال کس؟

بگفتا خموش، این چه لفظ خطاست****خداوند خانه خداوند ماست

نگه کرد و قندیل و محراب دید****به سوز از جگر نعره ای بر کشید

که حیف است از این جا فراتر شدن****دریغ است محروم از این در شدن

نرفتم به محرومی از هیچ کوی****چرا از در حق شوم زردروی؟

هم این جا کنم دست خواهش دراز****که دانم نگردم تهیدست باز

شنیدم که سالی مجاور نشست****چو فریاد خواهان برآورده دست

شبی پای عمرش فرو شد به گل****تپیدن گرفت از ضعیفیش دل

سحر برد شخصی چراغش به سر****رمق دید از او چون چراغ سحر

همی گفت غلغل کنان از فرح****و من دق باب الکریم انفتح

طلبکار باید صبور و حمول****که نشنیده ام کیمیاگر ملول

چه زرها به خاک سیه در کنند****که باشد که روزی مسی زر کنند

زر از بهر چیزی خریدن نکوست****نخواهی خریدن به از یاد دوست

گر از دلبری دل به تنگ آیدت****دگر غمگساری به چنگ آیدت

مبر تلخ عیشی ز روی ترش****به

آب دگر آتشش باز کش

ولی گر به خوبی ندارد نظیر****به اندک دل آزار ترکش مگیر

توان از کسی دل بپرداختن****که دانی که بی او توان ساختن

حکایت
شنیدم که پیری شبی زنده داشت****سحر دست حاجت به حق برفراشت

یکی هاتف انداخت در گوش پیر****که بی حاصلی، رو سر خویش گیر

بر این در دعای تو مقبول نیست****به خواری برو یا بزاری بایست

شب دیگر از ذکر و طاعت نخفت****مریدی ز حالش خبر یافت، گفت

چو دیدی کزان روی بسته ست در****به بی حاصلی سعی چندین مبر

به دیباجه بر اشک یاقوت فام****به حسرت ببارید و گفت ای غلام

به نومیدی آنگه بگردیدمی****از این ره، که راهی دگر دیدمی

مپندار گر وی عنان برشکست****که من باز دارم ز فتراک دست

چو خواهنده محروم گشت از دری****چه غم گر شناسد در دیگری؟

شنیدم که راهم در این کوی نیست****ولی هیچ راه دگر روی نیست

در این بود سر بر زمین فدا****که گفتند در گوش جانش ندا

قبول است اگرچه هنر نیستش****که جز ما پناهی دگر نیستش

باب چهارم در تواضع
سر آغاز
ز خاک آفریدت خداوند پاک****پس ای بنده افتادگی کن چو خاک

حریص و جهان سوز و سرکش مباش****ز خاک آفریدندت آتش مباش

چو گردن کشید آتش هولناک****به بیچارگی تن بینداخت خاک

چو آن سرفرازی نمود، این کمی****ازان دیو کردند، از این آدمی

حکایت در معنی عزت نفس مردان
سگی پای صحرا نشینی گزید****به خشمی که زهرش ز دندان چکید

شب از درد بیچاره خوابش نبرد****به خیل اندرش دختری بود خرد

پدر را جفا کرد و تندی نمود****که آخر تو را نیز دندان نبود؟

پس از گریه مرد پراگنده روز****بخندید کای مامک دلفروز

مرا گر چه هم سلطنت بود و بیش****دریغ آمدم کام و دندان خویش

محال است اگر تیغ بر سر خورم****که دندان به پای سگ اندر برم

توان کرد با ناکسان بدرگی****ولیکن نیاید ز مردم سگی

حکایت خواجه نیکوکار و بنده نافرمان
بزرگی هنرمند آفاق بود****غلامش نکوهیده اخلاق بود

از این خفرقی موی کالیده ای****بدی، سر که در روی مالیده ای

چو ثعبانش آلوده دندان به زهر****گرو برده از زشت رویان شهر

مدامش به روی آب چشم سبل****دویدی ز بوی پیاز بغل

گره وقت پختن بر ابرو زدی****چو پختند با خواجه زانو زدی

دمادم به نان خوردنش هم نشست****وگر مردی آبش ندادی به دست

نه گفت اندر او کار کردی نه چوب****شب و روز از او خانه در کند و کوب

گهی خار و خس در ره انداختی****گهی ماکیان در چه انداختی

ز سیماش وحشت فراز آمدی****نرفتی به کاری که باز آمدی

کسی گفت از این بندهٔ بد خصال****چه خواهی؟ ادب ، یا هنر، یا جمال؟

نیرزد وجودی بدین ناخوشی****که جورش پسندی و بارش کشی

منت بنده ای خوب و نیکو سیر****بدست آرم، این را به نخاس بر

وگر یک پشیز آورد سر مپیچ****گران است اگر راست خواهی به هیچ

شنید این سخن مرد نیکو نهاد****بخندید کای یار فرخ نژاد

به دست این پسر طبع و خویش ولیک****مرا زو طبیعت شود خوی نیک

چو زو کرده باشم تحمل بسی****توانم جفا بردن از هر کسی

تحمل چو زهرت نماید نخست****ولی شهد گردد چو در طبع رست

حکایت معروف کرخی و مسافر رنجور
کسی راه معروف کرخی بجست****که بنهاد معروفی از سر نخست

شنیدم که مهمانش آمد یکی****ز بیماریش تا به مرگ اندکی

سرش موی و رویش صفا ریخته****به موییش جان در تن آویخته

شب آن جا بیفگند و بالش نهاد****روان دست در بانگ و نالش نهاد

نه خوابش گرفتی شبان یک نفس****نه از دست فریاد او خواب کس

نهادی پریشان و طبعی درشت****نمی مرد و خلقی به حجت بکشت

ز فریاد و نالیدن و خفت و خیز****گرفتند از او خلق راه گریز

ز دیار مردم در آن بقعه کس****همان ناتوان ماند

و معروف و بس

شنیدم که شبها ز خدمت نخفت****چو مردان میان بست و کرد آنچه گفت

شبی بر سرش لشکر آورد خواب****که چند آورد مرد ناخفته تاب؟

به یک دم که چشمانش خفتن گرفت****مسافر پراگنده گفتن گرفت

که لعنت بر این نسل ناپاک باد****که نامند و ناموس و زرقند و باد

پلید اعتقادان پاکیزه پوش****فریبندهٔ پارسایی فروش

چه داند لت انبانی از خواب مست****که بیچاره ای دیده بر هم نبست؟

سخنهای منکر به معروف گفت****که یک دم چرا غافل از وی بخفت

فرو خورد شیخ این حدیث از کرم****شنیدند پوشیدگان حرم

یکی گفت معروف را در نهفت****شنیدی که درویش نالان چه گفت؟

برو زین سپس گو سر خویش گیر****گرانی مکن جای دیگر بمیر

نکویی و رحمت به جای خودست****ولی با بدان نیکمردی بدست

سر سفله را گرد بالش منه****سر مردم آزار بر سنگ به

مکن با بدان نیکی ای نیکبخت****که در شوره زاران نشاند درخت؟

نگویم مراعات مردم مکن****کرم پیش نامردمان گم مکن

به اخلاق نرمی مکن با درشت****که سگ را نمالند چون گربه پشت

گر انصاف خواهی سگ حق شناس****به سیرت به از مردم ناسپاس

به برفاب رحمت مکن بر خسیس****چو کردی مکافات بر یخ نویس

ندیدم چنین پیچ بر پیچ کس****مکن هیچ رحمت بر این هیچ کس

بخندید و گفت ای دلارام جفت****پریشان مشو زین پریشان که گفت

گر از ناخوشی کرد بر من خروش****مرا ناخوش از وی خوش آمد به گوش

جفای چنین کس نباید شنود****که نتواند از بی قراری غنود

چو خود را قوی حال بینی و خوش****به شکرانه بار ضعیفان بکش

اگر خود همین صورتی چون طلسم****بمیری و اسمت بمیرد چو جسم

وگر پرورانی درخت کرم****بر نیک نامی خوری لاجرم

نبینی که در کرخ تربت بسی است****بجز گور معروف، معروف نیست

به دولت کسانی سر افراختند****که تاج تکبر

بینداختند

تکبر کند مرد حشمت پرست****نداند که حشمت به حلم اندرست

حکایت در معنی سفاهت نااهلان
طمع برد شوخی به صاحبدلی****نبود آن زمان در میان حاصلی

کمربند و دستش تهی بود و پاک****که زر برفشاندی به رویش چو خاک

برون تاخت خواهندهٔ خیره روی****نکوهیدن آغاز کردش به کوی

که زنهار از این کژدمان خموش****پلنگان درندهٔ صوف پوش

که چون گربه زانو به دل برنهند****وگر صیدی افتد چو سگ درجهند

سوی مسجد آورده دکان شید****که در خانه کمتر توان یافت صید

ره کاروان شیر مردان زنند****ولی جامه مردم اینان کنند

سپید و سیه پاره بر دوخته****بضاعت نهاده زر اندوخته

زهی جو فروشان گندم نمای****جهانگرد شبکوک خرمن گدای

مبین در عبادت که پیرند و سست****که در رقص و حالت جوانند و چست

چرا کرد باید نماز از نشست****چو در رقص بر می توانند جست؟

عصای کلیمند بسیار خوار****به ظاهر چنین زرد روی و نزار

نه پرهیزگار و نه دانشورند****همین بس که دنیا به دین می خرند

عبائی بلیلانه در تن کنند****به دخل حبش جامهٔ زن کنند

ز سنت نبینی در ایشان اثر****مگر خواب پیشین و نان سحر

شکم تا سر آگنده از لقمه تنگ****چو زنبیل دریوزه هفتاد رنگ

نخواهم در این وصف از این بیش گفت****که شنعت بود سیرت خویش گفت

فرو گفت از این شیوه نادیده گوی****نبیند هنر دیدهٔ عیب جوی

یکی کرده بی آبرویی بسی****چه غم داردش ز آبروی کسی؟

مریدی به شیخ این سخن نقل کرد****گر انصاف پرسی، نه از عقل کرد

بدی در قفا عیب من کرد و خفت****بتر زو قرینی که آورد و گفت

یکی تیری افگند و در ره فتاد****وجود نیازرد و رنجم نداد

تو برداشتی و آمدی سوی من****همی در سپوزی به پهلوی من

بخندید صاحبدل نیک خوی****که سهل است از این صعب تر گو بگوی

هنوز آنچه گفت از بدم اندکی

است****از آنها که من دانم این صد یکی است

ز روی گمان بر من اینها که بست****من از خود یقین می شنام که هست

وی امسال پیوست با ما وصال****کجا داندم عیب هفتاد سال؟

به از من کس اندر جهان عیب من****نداند بجز عالم الغیب من

ندیدم چنین نیک پندار کس****که پنداشت عیب من این است و بس

به محشر گواه گناهم گر اوست****ز دوزخ نترسم که کارم نکوست

گرم عیب گوید بد اندیش من****بیا گو ببر نسخه از پیش من

کسان مرد راه خدا بوده اند****که برجاس تیر بلا بوده اند

زبون باش تا پوستینت درند****که صاحبدلان بار شوخان برند

گر از خاک مردان سبویی کنند****به سنگش ملامت کنان بشکنند

حکایت
ملک صالح از پادشاهان شام****برون آمدی صبحدم با غلام

بگشتی در اطراف بازار و کوی****برسم عرب نیمه بر بسته روی

که صاحب نظر بود و درویش دوست****هر آن کاین دو دارد ملک صالح اوست

دو درویش در مسجدی خفته یافت****پریشان دل و خاطر آشفته یافت

شب سردشان دیده نابرده خواب****چو حر با تأمل کنان آفتاب

یکی زان دو می گفت با دیگری****که هم روز محشر بود داوری

گر این پادشاهان گردن فراز****که در لهو و عیشند و با کام و ناز

درآیند با عاجزان در بهشت****من از گور سر بر نگیرم ز خشت

بهشت برین ملک و مأوای ماست****که بند غم امروز بر پای ماست

همه عمر از اینان چه دیدی خوشی****که در آخرت نیز زحمت کشی؟

اگر صالح آن جا به دیوار باغ****برآید، به کفشش بدرم دماغ

چو مرد این سخن گفت و صالح شنید****دگر بودن آن جا مصالح ندید

دمی رفت تا چشمهٔ آفتاب****ز چشم خلایق فرو شست خواب

دوان هر دو را کس فرستاد و خواند****به هیبت نشست و به حرمت نشاند

برایشان ببارید باران جود****فرو شستشان

گرد ذل از وجود

پس از رنج سرما و باران و سیل****نشستند با نامداران خیل

گدایان بی جامه شب کرده روز****معطر کنان جامه بر عود سوز

یکی گفت از اینان ملک را نهان****که ای حلقه در گوش حکمت جهان

پسندیدگان در بزرگی رسند****ز ما بندگانت چه آمد پسند؟

شهنشه ز شادی چو گل بر شکفت****بخندید در روی درویش و گفت

من آن کس نیم کز غرور حشم****ز بیچارگان روی در هم کشم

تو هم با من از سر بنه خوی زشت****که ناسازگاری کنی در بهشت

من امروز کردم در صلح باز****تو فردا مکن در به رویم فراز

چنین راه اگر مقبلی پیش گیر****شرف بایدت دست درویش گیر

بر از شاخ طوبی کسی بر نداشت****که امروز تخم ارادت نکاشت

ارادت نداری سعادت مجوی****به چوگان خدمت توان برد گوی

تو را کی بود چون چراغ التهاب****که از خود پری همچو قندیل از آب؟

وجودی دهد روشنایی به جمع****که سوزیش در سینه باشد چو شمع

حکایت در محرومی خویشتن بینان
یکی در نجوم اندکی دست داشت****ولی از تکبر سری مست داشت

بر گوشیار آمد از راه دور****دلی پر ارادت، سری پر غرور

خردمند از او دیده بردوختی****یکی حرف در وی نیاموختی

چو بی بهره عزم سفر کرد باز****بدو گفت دانای گردن فراز

تو خود را گمان برده ای پر خرد****انائی که پر شد دگر چون برد؟

ز دعوی پری زان تهی می روی****تهی آی تا پر معنای شوی

ز هستی در آفاق سعدی صفت****تهی گرد و باز آی پر معرفت

حکایت
به خشم از ملک بنده ای سربتافت****بفرمود جستن کسش در نیافت

چو بازآمد از راه خشم و ستیز****به شمشیر زن گفت خونش بریز

به خون تشنه جلاد نامهربان****برون کرد دشنه چو تشنه زبان

شنیدم که گفت از دل تنگ ریش****خدایا بحل کردمش خون خویش

که پیوسته در نعمت و ناز و نام****در اقبال او بوده ام دوستکام

مبادا که فردا به خون منش****بگیرند و خرم شود دشمنش

ملک را چو گفت وی آمد به گوش****دگر دیگ خشمش نیاورد جوش

بسی بر سرش داد و بر دیده بوس****خداوند رایت شد و طبل و کوس

به رفق از چنان سهمگن جایگاه****رسانید دهرش بدان پایگاه

غرض زین حدیث آن که گفتار نرم****چو آب است بر آتش مرد گرم

تواضع کن ای دوست با خصم تند****که نرمی کند تیغ برنده کند

نبینی که در معرض تیغ و تیر****بپوشند خفتان صد تو حریر

حکایت در معنی تواضع و نیازمندی
ز ویرانهٔ عارفی ژنده پوش****یکی را نباح سگ آمد به گوش

به دل گفت کوی سگ این جا چراست؟****درآمد که درویش صالح کجاست؟

نشان سگ از پیش و از پس ندید****بجز عارف آن جا دگر کس ندید

خجل بازگردیدن آغاز کرد****که شرم آمدش بحث آن راز کرد

شنید از درون عارف آواز پای****هلا گفت بر در چه پایی؟ درآی

نپنداری ای دیدهٔ روشنم****کز ایدر سگ آواز کرد، این منم

چو دیدم که بیچارگی می خرد****نهادم ز سر کبر و رای و خرد

چو سگ بر درش بانگ کردم بسی****که مسکین تر از سگ ندیدم کسی

چو خواهی که در قدر والا رسی****ز شیب تواضع به بالا رسی

در این حضرت آنان گرفتند صدر****که خود را فروتر نهادند قدر

چو سیل اندر آمد به هول و نهیب****فتاد از بلندی به سر در نشیب

چو شبنم بیفتاد مسکین و خرد****به مهر آسمانش به عیوق

برد

حکایت حاتم اصم
گروهی برآنند از اهل سخن****که حاتم اصم بود، باور مکن

برآمد طنین مگس بامداد****که در چنبر عنکبوتی فتاد

همه ضعف و خاموشیش کید بود****مگس قند پنداشتش قید بود

نگه کرد شیخ از سر اعتبار****که ای پای بند طمع پای دار

نه هر جا شکر باشد و شهد و قند****که در گوشه ها دامیارست و بند

یکی گفت از آن حلقهٔ اهل رای****عجب دارم ای مرد راه خدای

مگس را تو چون فهم کردی خروش****که مار را به دشواری آمد به گوش؟

تو آگاه گشتی به بانگ مگس****نشاید اصم خواندنت زین سپس

تبسم کنان گفت ای تیز هوش****اصم به که گفتار باطل نیوش

کسانی که با ما به خلوت درند****مرا عیب پوش و ثنا گسترند

چو پوشیده دارند اخلاق دون****کند هستیم زیر، طبع زبون

فرا می نمایم که می نشنوم****مگر کز تکلف مبرا شوم

چو کالیو دانندم اهل نشست****بگویند نیک و بدم هر چه هست

اگر بد شنیدن نیاید خوشم****ز کردار بد دامن اندر کشم

به حبل ستایش فراچه مشو****چو حاتم اصم باش و عیبت شنو

حکایت زاهد تبریزی
عزیزی در اقصای تبریز بود****که همواره بیدار و شب خیز بود

شبی دید جایی که دزدی کمند****بپیچید و بر طرف بامی فگند

کسان را خبر کرد و آشوب خاست****ز هر جانبی مرد با چوب خاست

چو نامردم آواز مردم شنید****میان خطر جای بودن ندید

نهیبی از آن گیر و دار آمدش****گریز به وقت اختیار آمدش

ز رحمت دل پارسا موم شد****که شب دزد بیچاره محروم شد

به تاریکی از پی فراز آمدش****به راهی دگر پیشباز آمدش

که یارا مرو کاشنای توام****به مردانگی خاک پای توام

ندیدم به مردانگی چون تو کس****که جنگاوری بر دو نوع است و بس

یکی پیش خصم آمدن مردوار****دوم جان به دربردن از کارزار

بدین هر دو خصلت غلام توام****چه نامی که مولای

نام توام؟

گرت رای باشد به حکم کرم****به جایی که می دانمت ره برم

سرایی است کوتاه و در بسته سخت****نپندارم آن جا خداوند رخت

کلوخی دو بالای هم برنهیم****یکی پای بر دوش دیگر نهیم

به چندان که در دستت افتد بساز****ازان به که گردی تهیدست باز

به دلداری و چاپلوسی و فن****کشیدش سوی خانهٔ خویشتن

جوانمرد شب رو فرو داشت دوش****به کتفش برآمد خداوند هوش

بغلطاق و دستار و رختی که داشت****ز بالا به دامان او در گذاشت

وزان جا برآورد غوغا که دزد****ثواب ای جوانان و یاری و مزد

به در جست از آشوب دزد دغل****دوان، جامهٔ پارسا در بغل

دل آسوده شد مرد نیک اعتقاد****که سرگشته ای را برآمد مراد

خبیثی که بر کس ترحم نکرد****ببخشود بر وی دل نیکمرد

عجب ناید از سیرت بخردان****که نیکی کنند از کرم با بدان

در اقبال نیکان بدان می زیند****وگرچه بدان اهل نیکی نیند

حکایت در این معنی
یکی قطره باران ز ابری چکید****خجل شد چو پهنای دریا بدید

که جایی که دریاست من کیستم؟****گر او هست حقا که من نیستم

چو خود را به چشم حقارت بدید****صدف در کنارش به جان پرورید

سپهرش به جایی رسانید کار****که شد نامور لؤلؤ شاهوار

بلندی از آن یافت کو پست شد****در نیستی کوفت تا هست شد

حکایت در معنی احتمال از دشمن از بهر دوست
یکی را چو سعدی دلی ساده بود****که با ساده رویی در افتاده بود

جفا بردی از دشمن سختگوی****ز چوگان سختی بخستی چو گوی

ز کس چین بر ابرو نینداختی****ز یاری به تندی نپرداختی

یکی گفتش آخر تو را ننگ نیست؟****خبر زین همه سیلی و سنگ نیست؟

تن خویشتن سغبه دونان کنند****ز دشمن تحمل زبونان کنند

نشاید ز دشمن خطا درگذاشت****که گویند یارا و مردی نداشت

بدو گفت شیدای شوریده سر****جوابی که شاید نبشتن به زر

دلم خانهٔ مهر یارست و بس****ازان می نگنجد در آن کین کس

چه خوش گفت بهلول فرخنده خوی****چو بگذشت بر عارفی جنگجوی

گر این مدعی دوست بشناختی****به پیکار دشمن نپرداختی

گر از هستی حق خبر داشتی****همه خلق را نیست پنداشتی

حکایت لقمان حکیم
شنیدم که لقمان سیه فام بود****نه تن پرور و نازک اندام بود

یکی بندهٔ خویش پنداشتش****زبون دید و در کار گل داشتش

جفا دید و با جور و قهرش بساخت****به سالی سرایی ز بهرش بساخت

چو پیش آمدش بندهٔ رفته باز****ز لقمانش آمد نهیبی فراز

به پایش در افتاد و پوزش نمود****بخندید لقمان که پوزش چه سود؟

به سالی ز جورت جگر خون کنم****به یک ساعت از دل بدر چون کنم؟

ولی هم ببخشایم ای نیکمرد****که سود تو ما را زیانی نکرد

تو آباد کردی شبستان خویش****مرا حکمت و معرفت گشت بیش

غلامی است در خیلم ای نیکبخت****که فرمایمش وقتها کار سخت

دگر ره نیازارمش سخت، دل****چو یاد آیدم سختی کار گل

هر آن کس که جور بزرگان نبرد****نسوزد دلش بر ضعیفان خرد

گر از حاکمان سختت آید سخن****تو بر زیردستان درشتی مکن

حکایت جنید و سیرت او در تواضع
شنیدم که در دشت صنعا جنید****سگی دید بر کنده دندان صید

ز نیروی سر پنجهٔ شیر گیر****فرومانده عاجز چو روباه پیر

پس از غرم و آهو گرفتن به پی****لگد خوردی از گوسفندان حی

چو مسکین و بی طاقتش دید و ریش****بدو داد یک نیمه از زاد خویش

شنیدم که می گفت و خوش می گریست****که داند که بهتر ز ما هر دو کیست؟

به ظاهر من امروز از این بهترم****دگر تا چه راند قضا بر سرم

گرم پای ایمان نلغزد ز جای****به سر بر نهم تاج عفو خدای

وگر کسوت معرفت در برم****نماند، به بسیار از این کمترم

که سگ با همه زشت نامی چو مرد****مر او را به دوزخ نخواهند برد

ره این است سعدی که مردان راه****به عزت نکردند در خود نگاه

ازان بر ملایک شرف داشتند****که خود را به از سگ نپنداشتند

حکایت زاهد و بربط زن
یکی بربطی در بغل داشت مست****به شب در سر پارسایی شکست

چو روز آمد آن نیکمرد سلیم****بر سنگدل برد یک مشت سیم

که دوشینه معذور بودی و مست****تو را و مرا بربط و سر شکست

مرا به شد آن زخم و برخاست بیم****تو را به نخواهد شد الا به سیم

از این دوستان خدا بر سرند****که از خلق بسیار بر سر خورند

حکایت صبر مردان بر جفا
شنیدم که در خاک وخش از مهان****یکی بود در کنج خلوت نهان

مجرد به معنی نه عارف به دلق****که بیرون کند دست حاجت به خلق

سعادت گشاده دری سوی او****در از دیگران بسته بر روی او

زبان آوری بی خرد سعی کرد****ز شوخی به بد گفتن نیکمرد

که زنهار از این مکر و دستان و ریو****بجای سلیمان نشستن چو دیو

دمادم بشویند چون گربه روی****طمع کرده در صید موشان کوی

ریاضت کش از بهر نام و غرور****که طبل تهی را رود بانگ دور

همی گفت و خلقی بر او انجمن****برایشان تفرج کنان مرد و زن

شنیدم که بگریست دانای وخش****که یارب مراین شخص را توبه بخش

وگر راست گفت ای خداوند پاک****مرا توبه ده تا نگردم هلاک

پسند آمد از عیب جوی خودم****که معلوم من کرد خوی بدم

گر آنی که دشمنت گوید، مرنج****وگر نیستی، گو برو باد سنج

اگر ابلهی مشک را گنده گفت****تو مجموع باش او پراگنده گفت

وگر می رود در پیاز این سخن****چنین است گو گنده مغزی مکن

نگیرد خردمند روشن ضمیر****زبان بند دشمن ز هنگامه گیر

نه آیین عقل است و رای خرد****که دانا فریب مشعبد خورد

پس کار خویش آنکه عاقل نشست****زبان بداندیش بر خود ببست

تو نیکو روش باش تا بد سگال****نیابد به نقص تو گفتن مجال

چو دشوار آمد ز دشمن سخن****نگر تا چه عیبت گرفت آن مکن

جز آن

کس ندانم نکو گوی من****که روشن کند بر من آهوی من

حکایت امیرالمومنین علی (ع) و سیرت پاک او
کسی مشکلی برد پیش علی****مگر مشکلش را کند منجلی

امیر عدو بند مشکل گشای****جوابش بگفت از سر علم و رای

شنیدم که شخصی در آن انجمن****بگفتا چنین نیست یا باالحسن

نرنجید از او حیدر نامجوی****بگفت ارتو دانی از این به بگوی

بگفت آنچه دانست و بایسته گفت****به گل چشمهٔ خور نشاید نهفت

پسندید از او شاه مردان جواب****که من بر خطا بودم او بر صواب

به از من سخن گفت و دانا یکی است****که بالاتر از علم او علم نیست

گر امروز بودی خداوند جاه****نکردی خود از کبر در وی نگاه

بدر کردی از بارگه حاجبش****فرو کوفتندی به ناواجبش

که من بعد بی آبرویی مکن****ادب نیست پیش بزرگان سخن

یکی را که پندار در سر بود****مپندار هرگز که حق بشنود

ز عملش ملال آید از وعظ ننگ****شقایق به باران نروید ز سنگ

گرت در دریای فضل است خیز****به تذکیر در پای درویش ریز

نبینی که از خاک افتاده خوار****بروید گل و بشکفد نوبهار

مریز ای حکیم آستینهای در****چو می بینی از خویشتن خواجه پر

به چشم کسان در نیاید کسی****که از خود بزرگی نماید بسی

مگو تا بگویند شکرت هزار****چو خود گفتی از کس توقع مدار

حکایت
یکی خوب کردار، خوش خوی بود****که بد سیرتان را نکو گوی بود

به خوابش کسی دید چون در گذشت****که باری حکایت کن از سرگذشت

دهانی به خنده چو گل باز کرد****چو بلبل به صوتی خوش آغاز کرد

که بر من نکردند سختی بسی****که من سخت نگرفتمی با کسی

حکایت ذوالنون مصری
چنین یاد دارم که سقای نیل****نکرد آب بر مصر سالی سبیل

گروهی سوی کوهساران شدند****به فریاد خواهان باران شدند

گرستند و از گریه جویی روان****بیاید مگر گریهٔ آسمان

به ذوالنون خبر برد از ایشان کسی****که بر خلق رنج است و زحمت بسی

فرو ماندگان را دعائی بکن****که مقبول را رد نباشد سخن

شنیدم که ذوالنون به مدین گریخت****بسی برنیامد که باران بریخت

خبر شد به مدین پس از روز بیست****که ابر سیه دل برایشان گریست

سبک عزم باز آمدن کرد پیر****که پر شد به سیل بهاران غدیر

بپرسید از او عارفی در نهفت****چه حکمت در این رفتنت بود؟ گفت

شنیدم که بر مرغ و مور و ددان****شود تنگ روزی ز فعل بدان

در این کشور اندیشه کردم بسی****پریشان تر از خود ندیدم کسی

برفتم مبادا که از شر من****ببندد در خیر بر انجمن

بهی بایدت لطف کن کان بهان****ندیدندی از خود بتر در جهان

تو آنگه شوی پیش مردم عزیز****که مر خویشتن را نگیری به چیز

بزرگی که خود را نه مردم شمرد****به دنیا و عقبی بزرگی ببرد

از این خاکدان بنده ای پاک شد****که در پای کمتر کسی خاک شد

الا ای که بر خاک ما بگذری****به جان عزیزان که یادآوری

که گر خاک شد سعدی، او را چه غم؟****که در زندگی خاک بوده ست هم

به بیچارگی تن فرا خاک داد****وگر گرد عالم برآمد چو باد

بسی برنیاید که خاکش خورد****دگر باره بادش به عالم برد

مگر تا گلستان معنی شکفت****بر

او هیچ بلبل چنین خوش نگفت

عجب گر بمیرد چنین بلبلی****که بر استخوانش نروید گلی

حکایت در معنی نظر مردان در خود به حقارت
جوانی خردمند پاکیزه بوم****ز دریا برآمد به در بند روم

در او فضل دیدند و فقر و تمیز****نهادند رختش به جایی عزیز

مه عابدان گفت روزی به مرد****که خاشاک مسجد بیفشان و گرد

همان کاین سخن مرد رهرو شنید****برون رفت و بازش نشان کس ندید

بر آن حمل کردند یاران و پیر****که پروای خدمت ندارد فقیر

دگر روز خادم گرفتش به راه****که ناخوب کردی به رأی تباه

ندانستی ای کودک خودپسند****که مردان ز خدمت به جایی رسند

گرستن گرفت از سر صدق و سوز****که ای یار جان پرور دلفروز

نه گرد اندر آن بقعه دیدم نه خاک****من آلوده بودم در آن جای پاک

گرفتم قدم لاجرم باز پس****که پاکیزه به مسجد از خاک و خس

طریقت جز این نیست درویش را****که افگنده دارد تن خویش را

بلندیت باید تواضع گزین****که آن بام را نیست سلم جز این

حکایت بایزید بسطامی
شنیدم که وقتی سحرگاه عید****ز گرمابه آمد برون با یزید

یکی طشت خاکسترش بی خبر****فرو ریختند از سرایی به سر

همی گفت شولیده دستار و موی****کف دست شکرانه مالان به روی

که ای نفس من در خور آتشم****به خاکستری روی درهم کشم؟

بزرگان نکردند در خود نگاه****خدا بینی از خویشتن بین مخواه

بزرگی به ناموس و گفتار نیست****بلندی به دعوی و پندار نیست

تواضع سر رفعت افرازدت****تکبر به خاک اندر اندازدت

به گردن فتد سرکش تند خوی****بلندیت باید بلندی مجوی

ز مغرور دنیا ره دین مجوی****خدا بینی از خویشتن بین مجوی

گرت جاه باید مکن چون خسان****به چشم حقارت نگه در کسان

گمان کی برد مردم هوشمند****که در سرگرانی است قدر بلند؟

از این نامورتر محلی مجوی****که خوانند خلقت پسندیده خوی

نه گر چون تویی بر تو کبر آورد****بزرگش نبینی به چشم خرد؟

تو نیز ار تکبر کنی همچنان****نمایی، که پیشت تکبر کنان

چو

استاده ای بر مقامی بلند****بر افتاده گر هوشمندی مخند

بسا ایستاده درآمد ز پای****که افتادگانش گرفتند جای

گرفتم که خود هستی از عیب پاک****تعنت مکن بر من عیب ناک

یکی حلقهٔ کعبه دارد به دست****یکی در خراباتی افتاده مست

گر آن را بخواند، که نگذاردش؟****وراین را براند، که باز آردش؟

نه مستظهرست آن به اعمال خویش****نه این را در توبه بسته ست پیش

حکایت عیسی (ع) و عابد و ناپارسا
شنیدستم که از راویان کلام****که در عهد عیسی علیه السلام

یکی زندگانی تلف کرده بود****به جهل و ضلالت سر آورده بود

دلیری سیه نامه ای سخت دل****ز ناپاکی ابلیس در وی خجل

بسر برده ایام، بی حاصلی****نیاسوده تا بوده از وی دلی

سرش خالی از عقل و پر ز احتشام****شکم فربه از لقمه های حرام

به ناراستی دامن آلوده ای****به ناداشتی دوده اندوده ای

به پایی چو بینندگان راست رو****نه گوشی چو مردم نصیحت شنو

چو سال بد از وی خلایق نفور****نمایان به هم چون مه نو ز دور

هوی و هوس خرمنش سوخته****جوی نیک نامی نیندوخته

سیه نامه چندان تنعم براند****که در نامه جای نبشتن نماند

گنهکار و خودرای و شهوت پرست****بغفلت شب و روز مخمور و مست

شنیدم که عیسی درآمد ز دشت****به مقصوره عابدی برگذشت

بزیر آمد از غرفه خلوت نشین****به پایش در افتاد سر بر زمین

گنهکار برگشته اختر ز دور****چو پروانه حیران در ایشان ز نور

تأمل به حسرت کنان شرمسار****چو درویش در دست سرمایه دار

خجل زیر لب عذرخواهان به سوز****ز شبهای در غفلت آورده روز

سرشک غم از دیده باران چو میغ****که عمرم به غفلت گذشت ای دریغ!

برانداختم نقد عمر عزیز****به دست از نکویی نیاورده چیز

چو من زنده هرگز مبادا کسی****که مرگش به از زندگانی بسی

برست آن که در عهد طفلی بمرد****که پیرانه سر شرمساری نبرد

گناهم ببخش ای جهان آفرین****که گر با من آید فبس

القرین

در این گوشه نالان گنهکار پیر****که فریاد حالم رس ای دستگیر

نگون مانده از شرمساری سرش****روان آب حسرت به شیب و برش

وز آن نیمه عابد سری پر غرور****ترش کرده با فاسق ابرو ز دور

که این مدبر اندر پی ماچراست؟****نگون بخت جاهل چه در خورد ماست؟

به گردن به آتش در افتاده ای****به باد هوی عمر بر داده ای

چه خیر آمد از نفس تر دامنش****که صحبت بود با مسیح و منش؟

چه بودی که زحمت ببردی ز پیش****به دوزخ برفتی پس کار خویش

همی رنجم از طلعت ناخوشش****مبادا که در من فتد آتشش

به محشر که حاضر شوند انجمن****خدایا تو با او مکن حشر من

در این بود و وحی از جلیل الصفات****درآمد به عیسی علیه الصلوه

که گر عالم است این و گر وی جهول****مرا دعوت هر دو آمد قبول

تبه کرده ایام برگشته روز****بنالید بر من بزاری و سوز

به بیچارگی هر که آمد برم****نیندازمش ز آستان کرم

عفو کردم از وی عملهای زشت****به انعام خویش آرمش در بهشت

وگر عار دارد عبادت پرست****که در خلد با وی بود هم نشست

بگو ننگ از او در قیامت مدار****که آن را به جنت برند این به نار

که آن را جگر خون شد از سوز و درد****گر این تکیه بر طاعت خویش کرد

ندانست در بارگاه غنی****که بیچارگی به ز کبر و منی

کرا جامه پاک است و سیرت پلید****در دوزخش را نباید کلید

بر این آستان عجز و مسکینیت****به از طاعت و خویشتن بینیت

چو خود را ز نیکان شمردی بدی****نمی گنجد اندر خدایی خودی

اگر مردی از مردی خود مگوی****نه هر شهسواری بدر برد گوی

پیاز آمد آن بی هنر جمله پوست****که پنداشت چون پسته مغزی در اوست

از این نوع طاعت نیاید بکار****برو عذر تقصیر طاعت

بیار

چه رند پریشان شوریده بخت****چه زاهد که بر خود کند کار سخت

به زهد و ورع کوش و صدق و صفا****ولیکن میفزای بر مصطفی

نخورد از عبادت بر آن بی خرد****که با حق نکو بود و با خلق بد

سخن ماند از علاقلان یادگار****ز سعدی همین یک سخن یاددار

گنهکار اندیشناک از خدای****به از پارسای عبادت نمای

حکایت دانشمند
فقیهی کهن جامه ای تنگدست****در ایوان قاضی به صف برنشست

نگه کرد قاضی در او تیز تیز****معرف گرفت آستینش که خیز

ندانی که برتر مقام تو نیست****فروتر نشین، یا برو، یا بایست

نه هرکس سزاوار باشد به صدر****کرامت به فضل است و رتبت به قدر

دگر ره چه حاجت به پند کست؟****همین شرمساری عقوبت بست

به عزت هر آن کو فروتر نشست****به خواری نیفتد ز بالا به پست

به جای بزرگان دلیری مکن****چو سر پنجه ات نیست شیری مکن

چو دید آن خردمند درویش رنگ****که بنشست و برخاست بختش به جنگ

چو آتش برآورد بیچاره دود****فروتر نشست از مقامی که بود

فقیهان طریق جدل ساختند****لم و لا اسلم درانداختند

گشادند بر هم در فتنه باز****به لا و نعم کرده گردن دراز

تو گفتی خروسان شاطر به جنگ****فتادند در هم به منقار و چنگ

یکی بی خود از خشمناکی چو مست****یکی بر زمین می زند هر دو دست

فتادند در عقده ای پیچ پیچ****که در حل آن ره نبردند هیچ

کهن جامه در صف آخرترین****به غرش درآمد چو شیر عرین

بگفت ای صنا دید شرع رسول****به ابلاغ تنزیل و فقه و اصول

دلایل قوی باید و معنوی****نه رگهای گردن به حجت قوی

مرا نیز چوگان لعب است و گوی****بگفتند اگر نیک دانی بگوی

به کلک فصاحت بیانی که داشت****به دلها چو نقش نگین برنگاشت

سر از کوی صورت به معنی کشید****قلم در سر حرف دعوی کشید

بگفتندش

از هر کنار آفرین****که بر عقل و طبعت هزار آفرین

سمند سخن تا به جایی براند****که قاضی چو خر در وحل بازماند

برون آمد از طاق و دستار خویش****به اکرام و لطفش فرستاد پیش

که هیهات قدر تو نشناختیم****به شکر قدومت نپرداختیم

دریغ آیدم با چنین مایه ای****که بینم تو را در چنین پایه ای

معرف به دلداری آمد برش****که دستار قاضی نهد بر سرش

به دست و زبان منع کردش که دور****منه بر سرم پای بند غرور

که فردا شود بر کهن میزران****به دستار پنجه گزم سرگران

چو مولام خوانند و صدر کبیر****نمایند مردم به چشمم حقیر

تفاوت کند هرگز آب زلال****گرش کوزه زرین بود یا سفال؟

خرد باید اندر سر مرد و مغز****نباید مرا چون تو دستار نغز

کس از سر بزرگی نباشد به چیز****کدو سر بزرگ است و بی مغز نیز

میفراز گردن به دستار و ریش****که دستار پنبه ست و سبلت حشیش

به صورت کسانی که مردم وشند****چو صورت همان به که دم درکشند

به قدر هنر جست باید محل****بلندی و نحسی مکن چون زحل

نی بوریا را بلندی نکوست****که خاصیت نیشکر خود در اوست

بدین عقل و همت نخوانم کست****وگر می رود صد غلام از پست

چه خوش گفت خر مهره ای در گلی****چو بر داشتش پر طمع جاهلی

مرا کس نخواهد خریدن به هیچ****به دیوانگی در حریرم مپیچ

خبزدو همان قدر دارد که هست****وگر در میان شقایق نشست

نه منعم به مال از کسی بهترست****خر ار جل اطلس بپوشد خرست

بدین شیوه مرد سخنگوی چست****به آب سخن کینه از دل بشست

دل آزرده را سخت باشد سخن****چو خصمت بیفتاد سستی مکن

چو دستت رسد مغز دشمن برآر****که فرصت فرو شوید از دل غبار

چنان ماند قاضی به جورش اسیر****که گفت ان هذا لیوم عسیر

به دندان گزید از تعجب

یدین****بماندش در او دیده چون فرقدین

وزان جا جوان روی همت بتافت****برون رفت و بازش نشان کس نیافت

غریو از بزرگان مجلس بخاست****که گویی چنین شوخ چشم از کجاست؟

نقیب از پیش رفت و هر سو دوید****که مردی بدین نعت و صورت که دید؟

یکی گفت از این نوع شیرین نفس****در این شهر سعدی شناسیم و بس

بر آن صد هزار آفرین کاین بگفت****حق تلخ بین تا چه شیرین بگفت

حکایت توبه کردن ملک زادهٔ گنجه
یکی پادشه زاده در گنجه بود****که دور از تو ناپاک و سرپنجه بود

به مسجد در آمد سرایان و مست****می اندر سر و ساتگینی به دست

به مقصوره در پارسایی مقیم****زبانی دلاویز و قلبی سلیم

تنی چند بر گفت او مجتمع****چو عالم نباشی کم از مستمع

چو بی عزتی پیشه کرد آن حرون****شدند آن عزیزان خراب اندرون

چو منکر بود پادشه را قدم****که یارد زد از امر معروف دم؟

تحکم کند سیر بر بوی گل****فرو ماند آواز چنگ از دهل

گرت نهی منکر برآید ز دست****نشاید چو بی دست و پایان نشست

وگر دست قدرت نداری، بگوی****که پاکیزه گردد به اندرز خوی

چو دست و زبان را نماند مجال****به همت نمایند مردی رجال

یکی پیش دانای خلوت نشین****بنالید و بگریست سر بر زمین

که باری بر این رند ناپاک و مست****دعا کن که ما بی زبانیم و دست

دمی سوزناک از دلی با خبر****قوی تر که هفتاد تیغ و تبر

بر آورد مرد جهاندیده دست****چه گفت ای خداوند بالا و پست

خوش است این پسر وقتش از روزگار****خدایا همه وقت او خوش بدار

کسی گفتش ای قدوهٔ راستی****بر این بد چرا نیکویی خواستی؟

چو بد عهد را نیک خواهی ز بهر****چه بد خواستی بر سر خلق شهر؟

چنین گفت بینندهٔ تیز هوش****چو سر سخن در نیابی مجوش

به طامات

مجلس نیاراستم****ز داد آفرین توبه اش خواستم

که هرگه که بازآید از خوی زشت****به عیشی رسد جاودان در بهشت

همین پنج روزست عیش مدام****به ترک اندرش عیشهای مدام

حدیثی که مرد سخن ساز گفت****کسی زان میان با ملک باز گفت

ز وجد آب در چشمش آمد چو میغ****ببارید بر چهره سیل دریغ

به نیران شوق اندرونش بسوخت****حیا دیده بر پشت پایش بدوخت

بر نیک محضر فرستاد کس****در توبه کوبان که فریاد رس

قدم رنجه فرمای تا سر نهم****سر جهل و ناراستی بر نهم

نصیحتگر آمد به ایوان شاه****نظر کرد در صفهٔ بارگاه

شکر دید و عناب و شمع و شراب****ده از نعمت آباد و مردم خراب

یکی غایب از خود، یکی نیم مست****یکی شعر گویان صراحی به دست

ز سویی برآورده مطرب خروش****ز دیگر سو آواز ساقی که نوش

حریفان خراب از می لعل رنگ****سرچنگی از خواب در بر چو چنگ

نبود از ندیمان گردن فراز****بجز نرگس آن جا کسی دیده باز

دف و چنگ با یکدگر سازگار****برآورده زیر از میان ناله زار

بفرمود و درهم شکستند خرد****مبدل شد این عیش صافی به درد

شکستند چنگ و گسستند رود****بدر کرد گوینده از سر سرود

به میخانه در سنگ بردن زدند****کدو را نشاندند و گردن زدند

می لاله گون از بط سرنگون****روان همچنان کز بط کشته خون

خم آبستن خمر نه ماهه بود****در آن فتنه دختر بینداخت زود

شکم تا به نافش دریدند مشک****قدح را بر او چشم خونی پر اشک

بفرمود تا سنگ صحن سرای****بکندند و کردند نو باز جای

که گلگونه خمر یاقوت فام****به شستن نمی شد ز روی رخام

عجب نیست بالوعه گر شد خراب****که خورد اندر آن روز چندان شراب

دگر هر که بر بط گرفتی به کف****قفا خوردی از دست مردم چو دف

وگر فاسقی چنگ بردی به

دوش****بمالیدی او را چو طنبور گوش

جوان را سر از کبر و پندار مست****چو پیران به کنج عبادت نشست

پدر بارها گفته بودش بهول****که شایسته رو باش و پاکیزه قول

جفای پدر برد و زندان و بند****چنان سودمندش نیامد که پند

گرش سخت گفتی سخنگوی سهل****که بیرون کن از سر جوانی و جهل

خیال و غرورش بر آن داشتی****که درویش را زنده نگذاشتی

سپر نفگند شیر غران ز جنگ****نیندیشد از تیغ بران پلنگ

بنرمی ز دشمن توان کرد دوست****چو با دوست سختی کنی دشمن اوست

چو سندان کسی سخت رویی نکرد****که خایسک تأدیب بر سر نخورد

به گفتن درشتی مکن با امیر****چو بینی که سختی کند، سست گیر

به اخلاق با هر که بینی بساز****اگر زیر دست است و گر سرفراز

که این گردن از نازکی بر کشد****به گفتار خوش، و آن سر اندر کشد

به شیرین زبانی توان برد گوی****که پیوسته تلخی برد تند روی

تو شیرین زبانی ز سعدی بگیر****ترش روی را گو به تلخی بمیر

حکایت
شکر خنده ای انگبین می فروخت****که دلها ز شیرینیش می بسوخت

نباتی میان بسته چون نیشکر****بر او مشتری از مگس بیشتر

گر او زهر برداشتی فی المثل****بخوردندی از دست او چون عسل

گرانی نظر کرد در کار او****حسد برد بر روز بازار او

دگر روز شد گرد گیتی دوان****عسل بر سر و سرکه بر ابروان

بسی گشت فریاد خوان پیش و پس****که ننشست بر انگبینش مگس

شبانگه چو نقدش نیامد به دست****به دلتنگ رویی به کنجی نشست

چو عاصی ترش کرده روی از وعید****چو ابروی زندانیان روز عید

زنی گفت بازی کنان شوی را****عسل تلخ باشد ترش روی را

به دوزخ برد مرد را خوی زشت****که اخلاق نیک آمده ست از بهشت

برو آب گرم از لب جوی خور****نه جلاب سرد ترش روی خور

حرامت بود

نان آن کس چشید****که چون سفره ابرو بهم درکشید

مکن خواجه بر خویشتن کار سخت****که بد خوی باشد نگون سار بخت

گرفتم که سیم و زرت چیز نیست****چو سعدی زبان خوشت نیز نیست؟

حکایت در معنی تواضع نیکمردان
شنیدم که فرزانه ای حق پرست****گریبان گرفتش یکی رند مست

ازان تیره دل مرد صافی درون****قفا خورد و سر بر نکرد از سکون

یکی گفتش آخر نه مردی تو نیز؟****تحمل دریغ است از این بی تمیز

شنید این سخن مرد پاکیزه خوی****بدو گفت از این نوع دیگر مگوی

درد مست نادان گریبان مرد****که با شیر جنگی سگالد نبرد

ز هشیار عاقل نزیبد که دست****زند در گریبان نادان مست

باب پنجم در رضا
سر آغاز
شبی زیت فکرت همی سوختم****چراغ بلاغت می افروختم

پراگنده گویی حدیثم شنید****جز احسنت گفتن طریقی ندید

هم از خبث نوعی در آن درج کرد****که ناچار فریاد خیزد ز درد

که فکرش بلیغ است و رایش بلند****در این شیوهٔ زهد و طامات و پند

نه در خشت و کوپال و گرز گران****که آن شیوه ختم است بر دیگران

نداند که ما را سر جنگ نیست****وگر نه مجال سخن تنگ نیست

بیا تا در این شیوه چالش کنیم****سر خصم را سنگ، بالش کنیم

سعادت به بخشایش داورست****نه در چنگ و بازوی زور آورست

چو دولت نبخشد سپهر بلند****نیاید به مردانگی در کمند

نه سختی رسید از ضعیفی به مور****نه شیران به سرپنجه خوردند و زور

چو نتوان بر افلاک دست آختن****ضروری است با گردشش ساختن

گرت زندگانی نبشته ست دیر****نه مارت گزاید نه شمشیر و شیر

وگر در حیاتت نمانده ست بهر****چنانت کشد نوشدارو که زهر

نه رستم چو پایان روزی بخورد****شغاد از نهادش برآورد گرد؟

حکایت کرکس با زغن
چنین گفت پیش زغن کرکسی****که نبود ز من دوربین تر کسی

زغن گفت از این در نشاید گذشت****بیا تا چه بینی بر اطراف دشت

شنیدم که مقدار یک روزه راه****بکرد از بلندی به پستی نگاه

چنین گفت دیدم گرت باورست****که یک دانه گندم به هامون برست

زغن را نماند از تعجب شکیب****ز بالا نهادند سر در نشیب

چو کرکس بر دانه آمد فراز****گره شد بر او پای بندی دراز

ندانست ازان دانه بر خوردنش****که دهر افگند دام در گردنش

نه آبستن در بود هر صدف****نه هر بار شاطر زند بر هدف

زغن گفت ازان دانه دیدن چه سود****چو بینایی دام خصمت نبود؟

شنیدم که می گفت و گردن به بند****نباشد حذر با قدر سودمند

اجل چون به خونش برآورد دست****قضا چشم باریک بینش ببست

در آبی که پیدا نگردد

کنار****غرور شناور نیاید به کار

حکایت
چه خوش گفت شاگرد منسوج باف****چو عنقا برآورد و پیل و زراف

مرا صورتی برنیاید ز دست****که نقشش معلم ز بالا نبست

گرت صورت حال بد یا نکوست****نگارندهٔ دست تقدیر، اوست

در این نوعی از شرک پوشیده هست****که زیدم بیازرد و عمروم بخست

گرت دیده بخشد خدواند امر****نبینی دگر صورت زید و عمرو

نپندارم ار بنده دم درکشد****خدایش به روزی قلم درکشد

جهان آفرینت گشایش دهاد****که گر وی ببندد نشاید گشاد

مثل
شتر بچه با مادر خویش گفت:****بس از رفتن، آخر زمانی بخفت

بگفت ار به دست منستی مهار****ندیدی کسم بارکش در قطار

قضا کشتی آن جا که خواهد برد****وگر ناخدا جامه بر تن درد

مکن سعدیا دیده بر دست کس****که بخشنده پروردگارست و بس

اگر حق پرستی ز درها بست****که گر وی براند نخواند کست

گر او تاجدارت کند سر برآر****وگرنه سر ناامیدی بخار

گفتار اندر اخلاص و برکت آن و ریا و آفت آن
عبادت به اخلاص نیت نکوست****وگرنه چه آید ز بی مغز پوست؟

چه زنار مغ بر میانت چه دلق****که در پوشی از بهر پندار خلق

مکن گفتمت مردی خویش فاش****چو مردی نمودی مخنث مباش

به اندازهٔ بود باید نمود****خجالت نبرد آن که ننمود و بود

که چون عاریت برکنند از سرش****نماید کهن جامه ای در برش

اگر کوتهی پای چوبین مبند****که در چشم طفلان نمایی بلند

وگر نقره اندوده باشد نحاس****توان خرج کردن بر ناشناس

منه جان من آب زر بر پشیز****که صراف دانا نگیرد به چیز

زر اندودگان را به آتش برند****پدید آید آنگه که مس یا زرند

ندانی که بابای کوهی چه گفت****به مردی که ناموس را شب نخفت؟

برو جان بابا در اخلاص پیچ****که نتوانی از خلق رستن به هیچ

کسانی که فعلت پسندیده اند****هنوز از تو نقش برون دیده اند

چه قدر آورد بنده حوردیس****که زیر قبا دارد اندام پیس؟

نشاید به دستان شدن در بهشت****که بازت رود چادر از روی زشت

حکایت
شنیدم که نابالغی روزه داشت****به صد محنت آورد روزی به چاشت

به کتابش آن روز سائق نبرد****بزرگ آمدش طاعت از طفل خرد

پدر دیده بوسید و مادر سرش****فشاندند بادام و زر بر سرش

چو بر وی گذر کرد یک نیمه روز****فتاد اندر او ز آتش معده سوز

بدل گفت اگر لقمه چندی خورم****چه داند پدر غیب یا مادرم؟

چو روی پسر در پدر بود و قوم****نهان خورد و پیدا بسر برد صوم

که داند چو در بند حق نیستی****اگر بی وضو در نماز ایستی؟

پس این پیر ازان طفل نادان ترست****که از بهر مردم به طاعت درست

کلید در دوزخ است آن نماز****که در چشم مردم گزاری دراز

اگر جز به حق می رود جاده ات****در آتش فشانند سجاده ات

حکایت
سیهکاری از نردبانی فتاد****شنیدم که هم در نفس جان بداد

پسر چند روزی گرستن گرفت****دگر با حریفان نشستن گرفت

به خواب اندرش دید و پرسید حال****که چون رستی از حشر و نشر و سال؟

بگفت ای پسر قصه بر من مخوان****به دوزخ در افتادم از نردبان

نکو سیرتی بی تکلف برون****به از نیک نامی خراب اندرون

به نزدیک من شب رو راهزن****به از فاسق پارسا پیرهن

یکی بر در خلق رنج آزمای****چه مزدش دهد در قیامت خدای؟

ز عمرو ای پسر چشم اجرت مدار****چو در خانهٔ زید باشی به کار

نگویم تواند رسیدن به دوست****در این ره جز آن کس که رویش در اوست

ره راست رو تا به منزل رسی****تو در ره نه ای، زین قبل واپسی

چو گاوی که عصار چشمش ببست****دوان تا به شب، شب همان جا که هست

کسی گر بتابد ز محراب روی****به کفرش گواهی دهند اهل کوی

تو هم پشت بر قبله ای در نماز****گرت در خدا نیست روی نیاز

درختی که بیخش بود برقرار****بپرور، که

روزی دهد میوه بار

گرت بیخ اخلاص در بوم نیست****از این بر کسی چون تو محروم نیست

هر آن کافگند تخم بر روی سنگ****جوی وقت دخلش نیاید به چنگ

منه آبروی ریا را محل****که این آب در زیر دارد وحل

چو در خفیه بد باشم و خاکسار****چه سود آب ناموس بر روی کار؟

به روی و ریا خرقه سهل است دوخت****گرش با خدا در توانی فروخت

چه دانند مردم که در جامه کیست؟****نویسنده داند که در نامه چیست

چه وزن آورد جایی انبان باد****که میزان عدل است و دیوان داد؟

مرائی که چندین ورع می نمود****بدیدند و هیچش در انبان نبود

کنند ابره پاکیزه تر ز آستر****که این در حجاب است و آن در نظر

بزرگان فراغ از نظر داشتند****ازان پرنیان آستر داشتند

ور آوازه خواهی در اقلیم فاش****برون حله کن گو درون حشو باش

ببازی نگفت این سخن با یزید****که از منکر ایمن ترم کز مرید

کسانی که سلطان و شاهنشهند****سراسر گدایان این درگهند

طمع در گدا، مرد معنی نبست****نشاید گرفتن در افتاده دست

همان به گر آبستن گوهری****که همچون صدف سر به خود در بری

چو روی پرستیدنت در خداست****اگر جبرئیلت نبیند رواست

تو را پند سعدی بس است ای پسر****اگر گوش گیری چو پند پدر

گر امروز گفتار ما نشنوی****مبادا که فردا پشیمان شوی

از این به نصیحتگری بایدت****ندانم پس از من چه پیش آیدت!

حکایت
مرا در سپاهان یکی یار بود****که جنگاور و شوخ و عیار بود

مدامش به خون دست و خنجر خضاب****بر آتش دل خصم از او چون کباب

ندیدمش روزی که ترکش نبست****ز پولاد پیکانش آتش نجست

دلاور به سرپنجهٔ گاوزور****ز هولش به شیران در افتاده شور

به دعوی چنان ناوک انداختی****که عذرا به هر یک دو انداختی

چنان خار در گل ندیدم که رفت****که پیکان او

در سپرهای جفت

نزد تارک جنگجویی به خشت****که خود و سرش را نه در هم سرشت

چو گنجشک روز ملخ در نبرد****به کشتن چه گنجشک پیشش چه مرد

گرش بر فریدون بدی تاختن****امانش ندادی به تیغ آختن

پلنگانش از زور سرپنجه زیر****فرو برده چنگال در مغز شیر

گرفتی کمربند جنگ آزمای****وگر کوه بودی بکندی ز جای

زره پوش را چون تبرزین زدی****گذر کردی از مرد و بر زین زدی

نه در مردی او را نه در مردمی****دوم در جهان کس شنید آدمی

مرا یک دم از دست نگذاشتی****که با راست طبعان سری داشتی

سفر ناگهم زان زمین در ربود****که بیشم در آن بقعه روزی نبود

قضا نقل کرد از عراقم به شام****خوش آمد در آن خاک پاکم مقام

مع القصه چندی ببودم مقیم****به رنج و به راحت، به امید و بیم

دگر پر شد از شام پیمانه ام****کشید آرزومندی خانه ام

قضا را چنان اتفاق اوفتاد****که بازم گذر بر عراق اوفتاد

شبی سر فرو شد به اندیشه ام****به دل برگذشت آن هنر پیشه ام

نمک ریش دیرینه ام تازه کرد****که بودم نمک خورده از دست مرد

به دیدار وی در سپاهان شدم****به مهرش طلبکار و خواهان شدم

جوان دیدم از گردش دهر، پیر****خدنگش کمان، ارغوانش زریر

چو کوه سپیدش سر از برف موی****دوان آبش از برف پیری به روی

فلک دست قوت بر او یافته****سر دست مردیش بر تافته

بدر کرده گیتی غرور از سرش****سر ناتوانی به زانو برش

بدو گفتم ای سرور شیر گیر****چه فرسوده کردت چو روباه پیر؟

بخندید کز روز جنگ تتر****بدر کردم آن جنگجویی ز سر

زمین دیدم از نیزه چو نیستان****گرفته علمها چو آتش در آن

بر انگیختم گرد هیجا چو دود****چو دولت نباشد تهور چه سود؟

من آنم که چون حمله آوردمی****به رمح از کف انگشتری بردمی

ولی چون نکرد

اخترم یاوری****گرفتند گردم چو انگشتری

غنیمت شمردم طریق گریز****که نادان کند با قضا پنجه تیز

چه یاری کند مغفر و جوشنم****چو یاری نکرد اختر روشنم؟

کلید ظفر چون نباشد به دست****به بازو در فتح نتوان شکست

گروهی پلنگ افگن پیل زور****در آهن سر مرد و سم ستور

همان دم که دیدیم گرد سپاه****زره جامه کردیم و مغفر کلاه

چو ابر اسب تازی برانگیختیم****چو باران بلالک فرو ریختیم

دو لشکر به هم بر زدند از کمین****تو گفتی زدند آسمان بر زمین

ز باریدن تیر همچو تگرگ****به هر گوشه برخاست طوفان مرگ

به صید هزبران پرخاش ساز****کمند اژدهای دهن کرده باز

زمین آسمان شد ز گرد کبود****چو انجم در او برق شمشیر و خود

سواران دشمن چو دریافتیم****پیاده سپر در سپر بافتیم

به تیر و سنان موی بشکافتیم****چو دولت نبد روی بر تافتیم

چه زور آورد پنجهٔ جهد مرد****چو بازوی توفیق یاری نکرد؟

نه شمشیر کنداوران کند بود****که کین آوری ز اختر تند بود

کس از لشکر ما ز هیجا برون****نیامد جز آغشته خفتان به خون

چو صد دانه مجموع در خوشه ای****فتادیم هر دانه ای گوشه ای

به نامردی از هم بدادیم دست****چو ماهی که با جوشن افتد به شست

کسان را نشد ناوک اندر حریر****که گفتم بدوزند سندان به تیر

چو طالع ز ما روی بر پیچ بود****سپر پیش تیر قضا هیچ بود

از این بوالعجب تر حدیثی شنو****که بی بخت کوشش نیرزد دو جو

حکایت تیرانداز اردبیلی
یکی آهنین پنجه در اردبیل****همی بگذرانید پیلک ز پیل

نمد پوشی آمد به جنگش فراز****جوانی جهان سوز پیکار ساز

به پرخاش جستن چو بهرام گور****کمندی به کتفش بر از خام گور

چو دید اردبیلی نمد پاره پوش****کمان در زه آورده و زه را به گوش

به پنجاه تیر خدنگش بزد****که یک چوبه بیرون نرفت از نمد

درآمد نمدپوش چون

سام گرد****به خم کمندش درآورد و برد

به لشکرگهش برد و در خیمه دست****چو دزدان خونی به گردن ببست

شب از غیرت و شرمساری نخفت****سحرگه پرستاری از خیمه گفت

تو کهن به ناوک بدوزی و تیر****نمدپوش را چون فتادی اسیر؟

شنیدم که می گفت و خون می گریست****ندانی که روز اجل کس نزیست؟

من آنم که در شیوهٔ طعن و ضرب****به رستم در آموزم آداب حرب

چو بازوی بختم قوی حال بود****ستبری پیلم نمد می نمود

کنونم که در پنجه اقبیل نیست****نمد پیش تیرم کم از پیل نیست

به روز اجل نیزه جوشن درد****ز پیراهن بی اجل نگذرد

کرا تیغ قهر اجل در قفاست****برهنه ست اگر جوشنش چند لاست

ورش بخت یاور بود، دهر پشت****برهنه نشاید به ساطور کشت

نه دانا به سعی از اجل جان ببرد****نه نادان به ناساز خوردن بمرد

حکایت طبیب و کرد
شبی کردی از درد پهلو نخفت****طبیبی در آن ناحیت بود و گفت

از این دست کو برگ رز می خورد****عجب دارم ار شب به پایان برد

که در سینه پیکان تیر تتار****به از نقل ماکول ناسازگار

گر افتد به یک لقمه در روده پیچ****همه عمر نادان برآید به هیچ

قضا را طبیب اندر آن شب بمرد****چهل سال از این رفت و زنده ست کرد

حکایت
یکی روستایی سقط شد خرش****علم کرد بر تاک بستان سرش

جهاندیده پیری بر او برگذشت****چنین گفت خندان به ناطور دشت

مپندار جان پدر کاین حمار****کند دفع چشم بد از کشتزار

که این دفع چوب از در کون خویش****نمی کرد تا ناتوان مرد و ریش

چه داند طبیب از کسی رنج برد****که بیچاره خواهد خود از رنج مرد؟

حکایت
شنیدم که دیناری از مفلسی****بیفتاد و مسکین بجستش بسی

به آخر سر ناامیدی بتافت****یکی دیگرش ناطلب کرده یافت

به بدبختی و نیکبختی قلم****برفته ست و ما همچنان در شکم

نه روزی به سرپنجگی می خورند****که سر پنجگان تنگ روزی ترند

بسا چاره دانا بسختی بمرد****که بیچاره گوی سلامت ببرد

حکایت
فرو کوفت پیری پسر را به چوب****بگفت ای پدر بی گناهم مکوب

توان بر تو از جور مردم گریست****ولی چون تو جورم کنی چاره چیست؟

به داور خروش، ای خداوند هوش****نه از دست داور برآور خروش

حکایت مرد درویش و همسایهٔ توانگر
بلند اختری نام او بختیار****قوی دستگه بود و سرمایه دار

به کوی گدایان درش خانه بود****زرش همچو گندم به پیمانه بود

چو درویش بیند توانگر بناز****دلش بیش سوزد به داغ نیاز

زنی جنگ پیوست با شوی خویش****شبانگه چو رفتش تهیدست، پیش

که کس چون تو بدبخت، درویش نیست****چو زنبور سرخت جز این نیش نیست

بیاموز مردی ز همسایگان****که آخر نیم قحبهٔ رایگان

کسان را زر و سیم و ملک است و رخت****چرا همچو ایشان نه ای نیکبخت؟

برآورد صافی دل صوف پوش****چو طبل از تهیگاه خالی خروش

که من دست قدرت ندارم به هیچ****به سرپنجه دست قضا بر مپیچ

نکردند در دست من اختیار****که من خویشتن را کنم بختیار

حکایت
یکی مرد درویش در خاک کیش****نکو گفت با همسر زشت خویش

چو دست قضا زشت رویت سرشت****میندای گلگونه بر روی زشت

که حاصل کند نیکبختی به زور؟****به سرمه که بینا کند چشم کور؟

نیاید نکوکار از بدرگان****محال است دوزندگی از سگان

همه فیلسوفان یونان و روم****ندانند کرد انگبین از ز قوم

ز وحشی نیاید که مردم شود****به سعی اندر او تربیت گم شود

توان پاک کردن ز زنگ آینه****ولیکن نیاید ز سنگ آینه

به کوشش نروید گل از شاخ بید****نه زنگی به گرما به گردد سپید

چو رد می نگردد خدنگ قضا****سپر نیست مربنده را جز رضا

باب ششم در قناعت
سر آغاز
خدا را ندانست و طاعت نکرد****که بر بخت و روزی قناعت نکرد

قناعت توانگر کند مرد را****خبر کن حریص جهانگرد را

سکونی بدست آور ای بی ثبات****که بر سنگ گردان نروید نبات

مپرور تن ار مرد رای و هشی****که او را چو می پروری می کشی

خردمند مردم هنر پرورند****که تن پروران از هنر لاغرند

کی سیرت آدمی گوش کرد****که اول سگ نفس خاموش کرد

خور و خواب تنها طریق ددست****بر این بودن آیین نابخردست

خنک نیکبختی که در گوشه ای****به دست آرد از معرفت توشه ای

بر آنان که شد سر حق آشکار****نکردند باطل بر او اختیار

ولیکن چو ظلمت نداند ز نور****چه دیدار دیوش چه رخسار حور

تو خود را ازان در چه انداختی****که چه را ز ره باز نشناختی

بر اوج فلک چون پرد جره باز****که در شهپرش بسته ای سنگ آز؟

گرش دامن از چنگ شهوت رها****کنی، رفت تا سدرهالمنتهی

به کم خوردن از عادت خویش خورد****توان خویشتن را ملک خوی کرد

کجا سیر وحشی رسد در ملک****نشاید پرید از ثری بر فلک

نخست آدمی سیرتی پیشه کن****پس آنگه ملک خویی اندیشه کن

تو بر کرهٔ توسنی بر کمر****نگر تا نپیچد ز حکم تو

سر

که گر پالهنگ از کفت در گسیخت****تن خویشتن کشت و خون تو ریخت

به اندازه خور زاد اگر مردمی****چنین پر شکم، آدمی یا خمی؟

درون جای قوت است و ذکر و نفس****تو پنداری از بهر نان است و بس

کجا ذکر گنجد در انبان آز؟****به سختی نفس می کند پا دراز

ندارند تن پروران آگهی****که پر معده باشد ز حکمت تهی

دو چشم و شکم پر نگردد به هیچ****تهی بهتر این رودهٔ پیچ پیچ

چو دوزخ که سیرش کنند از وقید****دگر بانگ دارد که هل من مزید؟

همی میردت عیسی از لاغری****تو در بند آنی که خر پروی

به دین، ای فرومایه، دنیا مخر****تو خر را به انجیل عیسی مخر

مگر می نبینی که دد را و دام****نینداخت جز حرص خوردن به دام؟

پلنگی که گردن کشد بر وحوش****به دام افتد از بهر خوردن چو موش

چو موش آن که نان و پنیرش خوری****به دامش درافتی و تیرش خوری

حکایت
یکی گربه در خانهٔ زال بود****که برگشته ایام و بدحال بود

دوان شد به مهمان سرای امیر****غلامان سلطان زدندش به تیر

چکان خونش از استخوان، می دوید****همی گفت و از هول جان می دوید

اگر جستم از دست این تیر زن****من و موش و ویرانهٔ پیرزن

نیرزد عسل، جان من، زخم نیش****قناعت نکوتر به دوشاب خویش

خداوند از آن بنده خرسند نیست****که راضی به قسم خداوند نیست

حکایت مرد کوته نظر و زن عالی همت
یکی طفل دندان برآورده بود****پدر سر به فکرت فرو برده بود

که من نان و برگ از کجا آرمش؟****مروت نباشد که بگذارمش

چو بیچاره گفت این سخن، پیش جفت****نگر تا زن او را چه مردانه گفت:

مخور هول ابلیس تا جان دهد****همان کس که دندان دهد نان دهد

تواناست آخر خداوند روز****که روزی رساند، تو چندین مسوز

نگارندهٔ کودک اندر شکم****نویسنده عمر و روزی است هم

خداوندگاری که عبدی خرید****بدارد، فکیف آن که عبد آفرید

تو را نیست این تکیه بر کردگار****که مملوک را بر خداوندگار

شنیدی که در روزگار قدیم****شدی سنگ در دست ابدال سیم

نپنداری این قول معقول نیست****چو راضی شدی سیم و سنگت یکی است

چو طفل اندرون دارد از حرص پاک****چه مشتی زرش پیش همت چه خاک

خبر ده به درویش سلطان پرست****که سلطان ز درویش مسکین ترست

گدا را کند یک درم سیم سیر****فریدون به ملک عجم نیم سیر

نگهبانی ملک و دولت بلاست****گدا پادشاه است و نامش گداست

گدایی که بر خاطرش بند نیست****به از پادشاهی که خرسند نیست

بخسبند خوش روستایی و جفت****به ذوقی که سلطان در ایوان نخفت

اگر پادشاه است و گر پینه دوز****چو خفتند گردد شب هر دو روز

چو سیلاب خواب آمد و مرد برد****چه بر تخت سلطان، چه بر دشت کرد

چو بینی توانگر سر از کبر مست****برو شکر یزدان کن

ای تنگدست

نداری بحمدالله آن دسترس****که برخیزد از دستت آزار کس

حکایت
شنیدم که صاحبدلی نیکمرد****یکی خانه بر قامت خویش کرد

کسی گفت می دانمت دسترس****کزاین خانه بهتر کنی، گفت بس

چه می خواهم از طارم افراشتن؟****همینم بس از بهر بگذاشتن

مکن خانه بر راه سیل، ای غلام****که کس را نگشت این عمارت تمام

نه از معرفت باشد و عقل و رای****که بر ره کند کاروانی سرای

حکایت
یکی سلطنت ران صاحب شکوه****فرو خواست رفت آفتابش به کوه

به شیخی در آن بقعه کشور گذاشت****که در دوده قایم مقامی نداشت

چو خلوت نشین کوس دولت شنید****دگر ذوق در کنج خلوت ندید

چپ و راست لشکر کشیدن گرفت****دل پردلان زو رمیدن گرفت

چنان سخت بازو شد و تیز چنگ****که با جنگجویان طلب کرد جنگ

ز قوم پراگنده خلقی بکشت****دگر جمع گشتند و هم رای و پشت

چنان در حصارش کشیدند تنگ****که عاجز شد از تیرباران و سنگ

بر نیکمردی فرستاد کس****که صعبم فرومانده، فریاد رس

به همت مدد کن که شمشیر و تیر****نه در هر وغایی بود دستگیر

چو بشنید عابد بخندید و گفت****چرا نیم نانی نخورد و نخفت؟

ندانست قارون نعمت پرست****که گنج سلامت به کنج اندرست

گفتار در صبر بر ناتوانی به امید بهی
کمال است در نفس مرد کریم****گرش زر نباشد چه نقصان و سیم؟

مپندار اگر سفله قارون شود****که طبع لئیمش دگرگون شود

وگر درنیابد کرم پیشه، نان****نهادش توانگر بود همچنان

مروت زمین است و سرمایه زرع****بده کاصل خالی نماند ز فرع

خدایی که از خاک مردم کند****عجب باشد ار مردمی گم کند

ز نعمت نهادن بلندی مجوی****که ناخوش کند آب استاده بوی

به بخشندگی کوش کآب روان****به سیلش مدد می رسد ز آسمان

گر از جاه و دولت بیفتد لئیم****دگر باره نادر شود مستقیم

وگر قیمتی گوهری غم مدار****که ضایع نگرداندت روزگار

کلوخ ارچه افتاده بینی به راه****نبینی که در وی کند کس نگاه

وگر خردهٔ زر ز دندان گاز****بیفتد، به شمعش بجویند باز

بدر می کنند آبگینه ز سنگ****کجا ماند آیینه در زیر زنگ؟

هنر باید و فضل و دین و کمال****که گاه آید و گه رود جاه و مال

حکایت در معنی آسانی پس از دشواری
شنیدم ز پیران شیرین سخن****که بود اندر این شهر پیری کهن

بسی دیده شاهان و دوران و امر****سرآورده عمری ز تاریخ عمرو

درخت کهن میوهٔ تازه داشت****که شهر از نکویی پرآوازه داشت

عجب در زنخدان آن دل فریب****که هرگز نبوده ست بر سرو سیب

ز شوخی و مردم خراشیدنش****فرج دید در سر تراشیدنش

به موسی، کهن عمر کوته امید****سرش کرد چون دست موسی سپید

ز سر تیزی آن آهنین دل که بود****به عیب پری رخ زبان برگشود

به مویی که کرد از نکوییش کم****نهادند حالی سرش در شکم

چو چنگ از خجالت سر خوبروی****نگونسار و در پیشش افتاده موی

یکی را که خاطر در او رفته بود****چو چشمان دلبندش آشفته بود

کسی گفت جور آزمودی و درد****دگر گرد سودای باطل مگرد

ز مهرش بگردان چو پروانه پشت****که مقراض، شمع جمالش بکشت

برآمد خروش از هوادار چست****که تردامنان را بود عهد سست

پسر خوش منش

باید و خوبروی****پدر گو به جهلش بینداز موی

مرا جان به مهرش برآمیخته ست****نه خاطر به مویی در آویخته ست

چو روی نکوداری انده مخور****که موی ار بیفتد بروید دگر

نه پیوسته رز خوشهٔ تر دهد****گهی برگ ریزد، گهی بر دهد

بزرگان چو خور در حجاب اوفتند****حسودان چو اخگر در آب اوفتند

برون آید از زیر ابر آفتاب****به تدریج و اخگر بمیرد در آب

ز ظلمت مترس ای پسندیده دوست****که ممکن بود کاب حیوان در اوست

نه گیتی پس از جنبش آرام یافت؟****نه سعدی سفر کرد تا کام یافت؟

دل از بی مرادی به فکرت مسوز****شب آبستن است ای برادر به روز

حکایت
مرا حاجیی شانهٔ عاج داد****که رحمت بر اخلاق حجاج باد

شنیدم که باری سگم خوانده بود****که از من به نوعی دلش مانده بود

بینداختم شانه کاین استخوان****نمی بایدم دیگرم سگ مخوان

مپندار چون سرکهٔ خود خورم****که جور خداوند حلوا برم

قناعت کن ای نفس بر اندکی****که سلطان و درویش بینی یکی

چرا پیش خسرو به خواهش روی****چو یک سو نهادی طمع، خسروی

وگر خود پرستی شکم طبله کن****در خانهٔ این و آن قبله کن

حکایت
یکی پر طمع پیش خوارزمشاه****شنیدم که شد بامدادی پگاه

چو دیدش به خدمت دوتا گشت و راست****دگر روی بر خاک مالید و خاست

پسر گفتش ای بابک نامجوی****یکی مشکلت می بپرسم بگوی

نگفتی که قبله ست راه حجاز****چرا کردی امروز از این سو نماز؟

مبر طاعت نفس شهوت پرست****که هر ساعتش قبلهٔ دیگرست

قناعت سرافرازد ای مرد هوش****سر پر طمع بر نیاید ز دوش

طمع آبروی توقر بریخت****برای دو جو دامنی در بریخت

چو سیراب خواهی شدن ز آب جوی****چرا ریزی از بهر برف آبروی؟

مگر از تنعم شکیبا شوی****وگرنه ضرورت به درها شوی

برو خواجه کوتاه کن دست آز****چه می بایدت ز آستین دراز؟

کسی را که درج طمع درنوشت****نباید به کس عبد و خادم نبشت

توقع براند ز هر مجلست****بران از خودش تا نراند کست

حکایت
یکی را تب آمد ز صاحبدلان****کسی گفت شکر بخواه از فلان

بگفت ای پسر تلخی مردنم****به از جور روی ترش بردنم

شکر عاقل از دست آن کس نخورد****که روی از تکبر بر او سر که کرد

مرو از پی هرچه دل خواهدت****که تمکین تن نور جان کاهدت

کند مرد را نفس اماره خوار****اگر هوشمندی عزیزش مدار

اگر هرچه باشد مرادت خوری****ز دوران بسی نامرادی بری

تنور شکم دم بدم تافتن****مصیبت بود روز نایافتن

به تنگی بریزاندت روی رنگ****چو وقت فراخی کنی معده تنگ

کشد مرد پرخواره بار شکم****وگر در نیابد کشد بار غم

شکم بنده بسیار بینی خجل****شکم پیش من تنگ بهتر که دل

حکایت در مذلت بسیار خوردن
چه آوردم از بصره دانی عجب****حدیثی که شیرین ترست از رطب

تنی چند در خرقه راستان****گذشتیم بر طرف خرماستان

یکی در میان معده انبار بود****از این تنگ چشمی شکم خوار بود

میان بست مسکین و شد بر درخت****وزان جا به گردن در افتاد سخت

رئیس ده آمد که این را که کشت؟****بگفتم مزن بانگ بر ما درشت

شکم دامن اندر کشیدش ز شاخ****بود تنگدل رودگانی فراخ

نه هر بار خرما توان خورد و برد****لت انبار بد عاقبت خورد و مرد

شکم بند دست است و زنجیر پای****شکم بنده نادر پرستد خدای

سراسر شکم شد ملخ لاجرم****به پایش کشد مور کوچک شکم

حکایت
شکم صوفیی را زبون کرد و فرج****دو دینار بر هر دوان کرد خرج

یکی گفتش از دوستان در نهفت****چه کردی بدین هر دو دینار؟ گفت

به دیناری از پشت راندم نشاط****به دیگر، شکم را کشیدم سماط

فرومایگی کردم وابلهی****که این همچنان پر نشد وان تهی

غذا گر لطیف است و گر سرسری****چو دیرت به دست اوفتد خوش خوری

سر آنگه به بالین نهد هوشمند****که خوابش به قهر آورد در کمند

مجال سخن تا نیابی مگوی****چو میدان نبینی نگهدار گوی

وز اندازه بیرون، مرو پیش زن****نه دیوانه ای تیغ بر خود مزن

به بی رغبتی شهوت انگیختن****به رغبت بود خون خود ریختن

برو اندرونی بدست آر پاک****شکم پر نخواهد شد الا به خاک

حکایت در عزت قناعت
یکی نیشکر داشت در طیفری****چپ و راست گردیده بر مشتری

به صاحبدلی گفت در کنج ده****که بستان و چون دست یابی بده

بگفت آن خردمند زیبا سرشت****جوابی که بر دیده باید نبشت

تو را صبر بر من نباشد مگر****ولیکن مرا باشد از نیشکر

حلاوت ندارد شکر در نیش****چو باشد تقاضای تلخ از پیش

حکایت
یکی را ز مردان روشن ضمیر****امیر ختن داد طاقی حریر

ز شادی چو گلبرگ خندان شکفت****نپوشید و دستش ببوسید و گفت:

چه خوب است تشریف میر ختن****وز او خوب تر خرقهٔ خویشتن

گر آزاده ای بر زمین خسب و بس****مکن بهر قالی زمین بوس کس

حکایت
یکی نان خورش جز پیازی نداشت****چو دیگر کسان برگ و سازی نداشت

کسی گفتش ای سغبهٔ خاکسار****برو طبخی از خوان یغما بیار

بخواه و مدار ای پسر شرم و باک****که مقطوع روزی بود شرمناک

قبا بست و چاپک نوردید دست****قبایش دریدند و دستش شکست

همی گفت و بر خویشتن می گریست****که مر خویشتن کرده را چاره چیست؟

بلا جوی باشد گرفتار آز****من وخانه من بعد و نان و پیاز

جوینی که از سعی بازو خورم****به از میده بر خوان اهل کرم

چه دلتنگ خفت آن فرومایه دوش****که بر سفرهٔ دیگران داشت گوش

باب هفتم در عالم تربیت
سر آغاز
سخن در صلاح است و تدبیر وخوی****نه در اسب و میدان و چوگان و گوی

تو با دشمن نفس هم خانه ای****چه در بند پیکار بیگانه ای؟

عنان باز پیچان نفس از حرام****به مردی ز رستم گذشتند و سام

تو خود را چو کودک ادب کن به چوب****به گرز گران مغز مردان مکوب

وجود تو شهری است پر نیک و بد****تو سلطان و دستور دانا خرد

رضا و ورع: نیکنامان حر****هوی و هوس: رهزن و کیسه بر

چو سلطان عنایت کند با بدان****کجا ماند آسایش بخردان؟

تو را شهوت و حرص و کین و حسد****چو خون در رگانند و جان در جسد

هوی و هوس را نماند ستیز****چو بینند سر پنجهٔ عقل تیز

رئیسی که دشمن سیاست نکرد****هم از دست دشمن ریاست نکرد

نخواهم در این نوع گفتن بسی****که حرفی بس ار کار بندد کسی

حکایت در خاصیت پرده پوشی و سلامت خاموشی
یکی پیش داود طائی نشست****که دیدم فلان صوفی افتاده مست

قی آلوده دستار و پیراهنش****گروهی سگان حلقه پیرامنش

چو پیر از جوان این حکایت شنید****به آزار از او روی در هم کشید

زمانی برآشفت و گفت ای رفیق****بکار آید امروز یار شفیق

برو زان مقام شنیعش بیار****که در شرع نهی است و در خرقه عار

به پشتش درآور چو مردان که مست****عنان سلامت ندارد به دست

نیوشنده شد زین سخن تنگدل****به فکرت فرو رفت چون خر به گل

نه زهره که فرمان نگیرد به گوش****نه یارا که مست اندر آرد به دوش

زمانی بپیچید و درمان ندید****ره سرکشیدن ز فرمان ندید

میان بست و بی اختیارش به دوش****درآورد و شهری بر او عام جوش

یکی طعنه می زد که درویش بین****زهی پارسایان پاکیزه دین!

یکی صوفیان بین که می خورده اند****مرقع به سیکی گرو کرده اند

اشارت کنان این و آن را به دست****که آن سرگران است و این

نیم مست

به گردن بر از جور دشمن حسام****به از شنعت شهر و جوش عوام

بلا دید و روزی به محنت گذاشت****به ناکام بردش به جایی که داشت

شب از فکرت و نامرادی نخفت****دگر روز پیرش به تعلیم گفت

مریز آبروی برادر به کوی****که دهرت نریزد به شهر آبروی

گفتار اندر غیبت و خللهایی که از وی صادر شود
بد اندر حق مردم نیک و بد****مگوی ای جوانمرد صاحبت خرد

که بد مرد را خصم خود می کنی****وگر نیکمردست بد می کنی

تو را هر که گوید فلان کس بدست****چنان دان که در پوستین خودست

که فعل فلان را بباید بیان****وز این فعل بد می برآید عیان

به بد گفتن خلق چون دم زدی****اگر راست گویی سخن هم بدی

زبان کرد شخصی به غیبت دراز****بدو گفت داننده ای سرفراز

که یاد کسان پیش من بد مکن****مرا بدگمان در حق خود مکن

گرفتم ز تمکین او کم ببود****نخواهد به جاه تو اندر فزود

کسی گفت و پنداشتم طیبت است****که دزدی بسامان تر از غیبت است

بدو گفتم ای یار آشفته هوش****شگفت آمد این داستانم به گوش

به ناراستی در چه بینی بهی****که بر غیبتش مرتبت می نهی؟

بلی گفت دزدان تهور کنند****به بازوی مردی شکم پر کنند

ز غیبت چه می خواهد آن ساده مرد****که دیوان سیه کرد و چیزی نخورد!

حکایت
مرا در نظامیه ادرار بود****شب و روز تلقین و تکرار بود

مر استاد را گفتم ای پر خرد****فلان یار بر من حسد می برد

شنید این سخن پیشوای ادب****به تندی برآشفت و گفت ای عجب!

حسودی پسندت نیامد ز دوست****که معلوم کردت که غیبت نکوست؟

گر او راه دوزخ گرفت از خسی****از این راه دیگر تو در وی رسی

حکایت
کسی گفت حجاج خون خواره ای است****دلش همچو سنگ سیه پاره ای است

نترسد همی ز آه و فریاد خلق****خدایا تو بستان از او داد خلق

جهاندیده ای پیر دیرینه زاد****جوان را یکی پند پیرانه داد

کز او داد مظلوم مسکین او****بخواهند وز دیگران کین او

تو دست از وی و روزگارش بدار****که خود زیر دستش کند روزگار

نه بیداد از او بهره مند آیدم****نه نیز از تو غیبت پسند آیدم

به دوزخ برد مدبری را گناه****که پیمانه پر کرد و دیوان سیاه

دگر کس به غیبت پیش می دود****مبادا که تنها به دوزخ رود

حکایت
شنیدم که از پارسایان یکی****به طیبت بخندید با کودکی

دگر پارسایان خلوت نشین****به عیبش فتادند در پوستین

به آخر نماند این حکایت نهفت****به صاحب نظر بازگفتند و گفت

مدر پرده بر یار شوریده حال****نه طیبت حرام است و غیبت حلال!

حکایت روزه در حال طفولیت
به طفلی درم رغبت روزه خاست****ندانستمی چپ کدام است و راست

یکی عابد از پارسایان کوی****همی شستن آموختم دست و روی

که بسم الله اول به سنت بگوی****دوم نیت آور، سوم کف بشوی

پس آنگه دهن شوی و بینی سه بار****مناخر به انگشت کوچک بخار

به سبابه دندان پیشین بمال****که نهی است در روزه بعد از زوال

وز آن پس سه مشت آب بر روی زن****ز رستنگه موی سر تا ذقن

دگر دستها تا به مرفق بشوی****ز تسبیح و ذکر آنچه دانی بگوی

دگر مسح سر، بعد از آن غسل پای****همین است و ختمش به نام خدای

کس از من نداند در این شیوه به****نبینی که فرتوت شد پیر ده؟

بگفتند با دهخدای آنچه گفت****فرستاد پیغامش اندر نهفت

که ای زشت کردار زیبا سخن****نخست آنچه گویی به مردم بکن

نه مسواک در روزه گفتی خطاست****بنی آدم مرده خوردن رواست؟

دهن گو ز ناگفتنیها نخست****بشوی ای که از خوردنیها بشست

کسی را که نام آمد اندر میان****به نیکوترین نام و نعتش بخوان

چو همواره گویی که مردم خرند****مبر ظن که نامت چو مردم برند

چنان گوی سیرت به کوی اندرم****که گفتن توانی به روی اندرم

وگر شرمت از دیدهٔ ناظرست****نه ای بی بصر، غیب دان حاضرست؟

نیاید همی شرمت از خویشتن****کز او فارغ و شرم داری ز من؟

حکایت
طریقت شناسان ثابت قدم****به خلوت نشستند چندی به هم

یکی زان میان غیبت آغاز کرد****در ذکر بیچاره ای باز کرد

کسی گفتش ای یار شوریده رنگ****تو هرگز غزا کرده ای در فرنگ؟

بگفت از پس چار دیوار خویش****همه عمر ننهاده ام پای پیش

چنین گفت درویش صادق نفس****ندیدم چنین بخت برگشته کس

که کافر ز پیکارش ایمن نشست****مسلمان ز جور زبانش نرست

چه خوش گفت دیوانهٔ مرغزی****حدیثی کز او لب به دندان گزی

من ار نام

مردم بزشتی برم****نگویم بجز غیبت مادرم

که دانند پروردگان خرد****که طاعت همان به که مادر برد

رفیقی که غایب شد ای نیک نام****دو چیزست از او بر رفیقان حرام

یکی آن که مالش به باطل خورند****دوم آن که نامش به غیبت برند

هر آن کو برد نام مردم به عار****تو خیر خود از وی توقع مدار

که اندر قفای تو گوید همان****که پیش تو گفت از پس مردمان

کسی پیش من در جهان عاقل است****که مشغول خود وز جهان غافل است

گفتار اندر کسانی که غیبت ایشان روا باشد
سه کس را شنیدم که غیبت رواست****وز این درگذشتی چهارم خطاست

یکی پادشاهی ملامت پسند****کز او بر دل خلق بینی گزند

حلال است از او نقل کردن خبر****مگر خلق باشند از او بر حذر

دوم پرده بر بی حیائی متن****که خود می درد پرده بر خویشتن

ز حوضش مدار ای برادر نگاه****که او می درافتد به گردن به چاه

سوم کژ ترازوی ناراست خوی****ز فعل بدش هرچه دانی بگوی

حکایت دزد و سیستانی
شنیدم که دزدی درآمد ز دشت****به دروازهٔ سیستان برگذشت

بدزدید بقال از او نیم دانگ****برآورد دزد سیهکار بانگ:

خدایا تو شب رو به آتش مسوز****که ره می زند سیستانی به روز

حکایت اندر نکوهش غمازی و مذلت غمازان
یکی گفت با صوفیی در صفا****ندانی فلانت چه گفت از قفا؟

بگفتا خموش، ای برادر، بخفت****ندانسته بهتر که دشمن چه گفت

کسانی که پیغام دشمن برند****ز دشمن همانا که دشمن ترند

کسی قول دشمن نیارد به دوست****جز آن کس که در دشمنی یار اوست

نیارست دشمن جفا گفتنم****چنان کز شنیدن بلرزد تنم

تو دشمن تری کاوری بر دهان****که دشمن چنین گفت اندر نهان

سخن چین کند تازه جنگ قدیم****به خشم آورد نیکمرد سلیم

ازان همنشین تا توانی گریز****که مر فتنهٔ خفته را گفت خیز

سیه چال و مرد اندر او بسته پای****به از فتنه از جای بردن به جای

میان دو تن جنگ چون آتش است****سخن چین بدبخت هیزم کش است

گفتار اندر فضیلت خاموشی
اگر پای در دامن آری چو کوه****سرت ز آسمان بگذرد در شکوه

زبان درکش ای مرد بسیار دان****که فردا قلم نیست بر بی زبان

صدف وار گوهرشناسان راز****دهان جز به لؤلؤ نکردند باز

فروان سخن باشد آگنده گوش****نصیحت نگیرد مگر در خموش

چو خواهی که گویی نفس بر نفس****نخواهی شنیدن مگر گفت کس؟

نباید سخن گفت ناساخته****نشاید بریدن نینداخته

تأمل کنان در خطا و صواب****به از ژاژخایان حاضر جواب

کمال است در نفس انسان سخن****تو خود را به گفتار ناقص مکن

کم آواز هرگز نبینی خجل****جوی مشک بهتر که یک توده گل

حذر کن ز نادان ده مرده گوی****چو دانا یکی گوی و پرورده گوی

صد انداختی تیر و هر صد خطاست****اگر هوشمندی یک انداز و راست

چرا گوید آن چیز در خفیه مرد****که گر فاش گردد شود روی زرد؟

مکن پیش دیوار غیبت بسی****بود کز پسش گوش دارد کسی

درون دلت شهر بندست راز****نگر تا نبیند در شهر باز

ازان مرد دانا دهان دوخته ست****که بیند که شمع از زبان سوخته ست

حکایت فریدون و وزیر و غماز
فریدون وزیری پسندیده داشت****که روشن دل و دوربین دیده داشت

رضای حق اول نگه داشتی****دگر پاس فرمان شه داشتی

نهد عامل سفله بر خلق رنج****که تدبیر ملک است و توفیر گنج

اگر جانب حق نداری نگاه****گزندت رساند هم از پادشاه

یکی رفت پیش ملک بامداد****که هر روزت آسایش و کام باد

غرض مشنو از من نصیحت پذیر****تو را در نهان دشمن است این وزیر

کس از خاص لشکر نمانده ست و عام****که سیم و زر از وی ندارد به وام

به شرطی که چون شاه گردن فراز****بمیرد، دهند آن زر و سیم باز

نخواهد تو را زنده این خودپرست****مبادا که نقدش نیاید به دست

یکی سوی دستور دولت پناه****به چشم سیاست نگه کرد شاه

که در صورت دوستان پیش

من****به خاطر چرایی بد اندیش من؟

زمین پیش تختش ببوسید و گفت****نشاید چو پرسیدی اکنون نهفت

چنین خواهم ای نامور پادشاه****که باشند خلقت همه نیک خواه

چو موتت بود وعدهٔ سیم من****بقا بیش خواهندت از بیم من

نخواهی که مردم به صدق و نیاز****سرت سیر خواهند و عمرت دراز؟

غنیمت شمارند مردان دعا****که جوشن بود پیش تیر بلا

پسندید از او شهریار آنچه گفت****گل رویش از تازگی برشکفت

ز قدر و مکانی که دستور داشت****مکانش بیفزود و قدرش فراشت

بد اندیش را زجر و تأدیب کرد****پشیمانی از گفتهٔ خویش خورد

ندیدم ز غماز سرگشته تر****نگون طالع و بخت برگشته تر

ز نادانی و تیره رایی که اوست****خلاف افگند در میان دو دوست

کنند این و آن خوش دگر باره دل****وی اندر میان کور بخت و خجل

میان دو کس آتش افروختن****نه عقل است و خود در میان سوختن

چو سعدی کسی ذوق خلوت چشید****که از هر که عالم زبان درکشید

بگوی آنچه دانی سخن سودمند****وگر هیچ کس را نیاید پسند

که فردا پیشمان برآرد خروش****که آوخ چرا حق نکردم به گوش؟

گفتار اندر پرورش زنان و ذکر صلاح و فساد ایشان
زن خوب فرمانبر پارسا****کند مرد درویش را پادشا

برو پنج نوبت بزن بر درت****چو یاری موافق بود در برت

همه روز اگر غم خوری غم مدار****چو شب غمگسارت بود در کنار

کرا خانه آباد و همخوابه دوست****خدا را به رحمت نظر سوی اوست

چو مستور باشد زن و خوبروی****به دیدار او در بهشت است شوی

کسی بر گرفت از جهان کام دل****که یک دل بود با وی آرام دل

اگر پارسا باشد و خوش سخن****نگه در نکویی و زشتی مکن

زن خوش منش دل نشان تر که خوب****که آمیزگاری بپوشد عیوب

ببرد از پری چهرهٔ زشت خوی****زن دیو سیمای خوش طبع، گوی

چو حلوا خورد سرکه از دست شوی****نه حلوا خورد

سرکه اندوده روی

دلارام باشد زن نیک خواه****ولیکن زن بد، خدایا پناه!

چو طوطی کلاغش بود هم نفس****غنیمت شمارد خلاص از قفس

سر اندر جهان نه به آوردگی****وگرنه بنه دل به بیچارگی

تهی پای رفتن به از کفش تنگ****بلای سفر به که در خانه جنگ

به زندان قاضی گرفتار به****که در خانه دیدن بر ابرو گره

سفر عید باشد بر آن کدخدای****که بانوی زشتش بود در سرای

در خرمی بر سرایی ببند****که بانگ زن از وی برآید بلند

چون زن راه بازار گیرد بزن****وگرنه تو در خانه بنشین چو زن

اگر زن ندارد سوی مرد گوش****سراویل کحلیش در مرد پوش

زنی را که جهل است و ناراستی****بلا بر سر خود نه زن خواستی

چو در کیله یک جو امانت شکست****از انبار گندم فرو شوی دست

بر آن بنده حق نیکویی خواسته است****که با او دل و دست زن راست است

چو در روی بیگانه خندید زن****دگر مرد گو لاف مردی مزن

زن شوخ چون دست در قلیه کرد****برو گو بنه پنجه بر روی مرد

چو بینی که زن پای بر جای نیست****ثبات از خردمندی و رای نیست

گریز از کفش در دهان نهنگ****که مردن به از زندگانی به ننگ

بپوشانش از چشم بیگانه روی****وگر نشنود چه زن آنگه چه شوی

زن خوب خوش طبع رنج است و بار****رها کن زن زشت ناسازگار

چه نغز آمد این یک سخن زان دوتن****که بودند سرگشته از دست زن

یکی گفت کس را زن بد مباد****دگر گفت زن در جهان خود مباد

زن نو کن ای دوست هر نوبهار****که تقویم پاری نیاید بکار

کسی را که بینی گرفتار زن****مکن سعدیا طعنه بر وی مزن

تو هم جور بینی و بارش کشی****اگر یک سحر در کنارش کشی

حکایت
جوانی ز ناسازگاری جفت****بر پیرمردی بنالید

و گفت

گران باری از دست این خصم چیر****چنان می برم کسیا سنگ زیر

به سختی بنه گفتش، ای خواجه، دل****کس از صبر کردن نگردد خجل

به شب سنگ بالایی ای خانه سوز****چرا سنگ زیرین نباشی به روز؟

چو از گلبنی دیده باشی خوشی****روا باشد ار بار خارش کشی

درختی که پیوسته بارش خوری****تحمل کن آنگه که خارش خوری

گفتار اندر پروردن فرزندان
پسر چون زده بر گذشتش سنین****ز نامحرمان گو فراتر نشین

بر پنبه آتش نشاید فروخت****که تا چشم بر هم زنی خانه سوخت

چو خواهی که نامت بماند به جای****پسر را خردمندی آموز و رای

که گر عقل و طبعش نباشد بسی****بمیری و از تو نماند کسی

بسا روزگارا که سختی برد****پسر چون پدر نازکش پرورد

خردمند و پرهیزگارش برآر****گرش دوست داری بنازش مدار

به خردی درش زجر و تعلیم کن****به نیک و بدش وعده و بیم کن

نوآموز را ذکر و تحسین و زه****ز توبیخ و تهدید استاد به

بیاموز پرورده را دسترنج****وگر دست داری چو قارون به گنج

مکن تکیه بر دستگاهی که هست****که باشد که نعمت نماند به دست

بپایان رسد کیسهٔ سیم و زر****نگردد تهی کیسهٔ پیشه ور

چه دانی که گردیدن روزگار****به غربت بگرداندش در دیار

چو بر پیشه ای باشدش دسترس****کجا دست حاجت برد پیش کس؟

ندانی که سعدی مرا از چه یافت؟****نه هامون نوشت و نه دریا شکافت

به خردی بخورد از بزرگان قفا****خدا دادش اندر بزرگی صفا

هر آن کس که گردن به فرمان نهد****بسی بر نیاید که فرمان دهد

هر آن طفل کو جور آموزگار****نبیند، جفا بیند از روزگار

پسر را نکودار و راحت رسان****که چشمش نماند به دست کسان

هر آن کس که فرزند را غم نخورد****دگر کس غمش خورد و بدنام کرد

نگه دار از آمیزگار بدش****که بدبخت و بی ره کند چون خودش

حکایت
شبی دعوتی بود در کوی من****ز هر جنس مردم در او انجمن

چو آواز مطرب برآمد ز کوی****به گردون شد از عاشقان های و هوی

پری پیکری بود محبوب من****بدو گفتم ای لعبت خوب من

چرا با رفیقان نیایی به جمع****که روشن کنی مجلس ما چو شمع؟

شنیدم سهی قامت سیم تن****که می رفت و می گفت با خویشتن

محاسن چو

مردان نداری به دست****نه مردی بود پیش مردان نشست

سیه نامه تر زان مخنث مخواه****که پیش از خطش روی گردد سیاه

ازان بی حمیت بباید گریخت****که نامردیش آب مردان بریخت

پسر کو میان قلندر نشست****پدر گو ز خیرش فروشوی دست

دریغش مخور بر هلاک و تلف****که پیش از پدر، مرده به ناخلف

گفتار اندر پرهیز کردن از صحبت احداث
خرابت کند شاهد خانه کن****برو خانه آباد گردان به زن

نشاید هوس باختن با گلی****که هر بامدادش بود بلبلی

چو خود را به هر مجلسی شمع کرد****تو دیگر چو پروانه گردش مگرد

زن خوب خوش خوی آراسته****چه ماند به نادان نو خاسته؟

در او دم چو غنچه دمی از وفا****که از خنده افتد چو گل در قفا

نه چون کودک پیچ بر پیچ شنگ****که چون مقل نتوان شکستن به سنگ

مبین دل فریبش چو حور بهشت****کزان روی دیگر چو غول است زشت

گرش پای بوسی نداردت پاس****ورش خاک باشی نداند سپاس

سر از مغز و دست از درم کن تهی****چو خاطر به فرزند مردم دهی

مکن بد به فرزند مردم نگاه****که فرزند خویشت برآید تباه

حکایت
در این شهرباری به سمعم رسید****که بازارگانی غلامی خرید

شبانگه مگر دست بردش به سیب****ببر درکشیدش به ناز و عتیب

پری چهره هرچ اوفتادش به دست****ز رخت و اوانیش در سر شکست

نه هرجا که بینی خطی دل فریب****توانی طمع کردنش در کتیب

گوا کرد بر خود خدای و رسول****که دیگر نگردم به گرد فضول

رحیل آمدش هم در آن هفته پیش****دل افگار و سربسته و روی ریش

چو بیرون شد از کازرون یک دو میل****به پیش آمدش سنگلاخی مهیل

بپرسید کاین قله را نام چیست؟****که بسیار بیند عجب هر که زیست

کسی گفتش این راه را وین مقام****بجز تنگ ترکان ندانیم نام

برنجید چون تنگ ترکان شنید****تو گفتی که دیدار دشمن بدید

سیه را بفرمود کای نیکبخت****هم این جا که هستی بینداز رخت

نه عقل است و نه معرفت یک جوم****اگر من دگر تنگ ترکان روم

در شهوت نفس کافر ببند****وگر عاشقی لت خور و سر ببند

چو مر بنده ای را همی پروری****به هیبت بر آرش کز او برخوری

وگر سیدش لب

به دندان گزد****دماغ خداوندگاری پزد

غلام آبکش باید و خشت زن****بود بندهٔ نازنین مشت زن

گروهی نشینند با خوش پسر****که ما پاکبازیم و صاحب نظر

ز من پرس فرسودهٔ روزگار****که بر سفره حسرت خورد روزه دار

ازان تخم خرما خورد گوسپند****که قفل است بر تنگ خرما و بند

سر گاو و عصار ازان در که است****که از کنجدش ریسمان کوته است

حکایت درویش صاحب نظر و بقراط حکیم
یکی صورتی دید صاحب جمال****بگردیدش از شورش عشق حال

برانداخت بیچاره چندان عرق****که شبنم بر اردیبهشتی ورق

گذر کرد بقراط بر وی سوار****بپرسید کاین را چه افتاد کار؟

کسی گفتش این عابدی پارساست****که هرگز خطائی ز دستش نخاست

رود روز و شب در بیابان و کوه****ز صحبت گریزان، ز مردم ستوه

ربوده ست خاطر فریبی دلش****فرو رفته پای نظر در گلش

چو آید ز خلقش ملامت به گوش****بگرید که چند از ملامت؟ خموش

مگوی اربنالم که معذور نیست****که فریادم از علتی دور نیست

نه این نقش دل می رباید ز دست****دل آن می رباید که این نقش بست

شنید این سخن مرد کار آزمای****کهنسال پروردهٔ پخته رای

بگفت ارچه صیت نکویی رود****نه با هر کسی هرچه گویی رود

نگارنده را خو همین نقش بود****که شوریده را دل بیغما ربود؟

چرا طفل یک روزه هوشش نبرد؟****که در صنع دیدن چه بالغ چه خرد

محقق همان بیند اندر ابل****که در خوبرویان چین و چگل

نقابی است هر سطر من زین کتیب****فرو هشته بر عارضی دل فریب

معانی است در زیر حرف سیاه****چو در پرده معشوق و در میغ ماه

در اوقات سعدی نگنجد ملال****که دارد پس پرده چندین جمال

مرا کاین سخنهاست مجلس فروز****جو آتش در او روشنایی و سوز

نرنجم ز خصمان اگر برتپند****کز این آتش پارسی در تبند

گفتار اندر سلامت گوشه نشینی و صبر بر ایذاء خلق
اگر در جهان از جهان رسته ای است،****در از خلق بر خویشتن بسته ای است

کس از دست جور زبانها نرست****اگر خودنمای است و گر حق پرست

اگر بر پری چون ملک ز آسمان****به دامن در آویزدت بد گمان

به کوشش توان دجله را پیش بست****نشاید زبان بداندیش بست

فراهم نشینند تردامنان****که این زهد خشک است و آن دام نان

تو روی از پرستیدن حق مپیچ****بهل تا نگیرند خلقت به هیچ

چو راضی شد از بنده

یزدان پاک****گر اینها نگردند راضی چه باک؟

بد اندیش خلق از حق آگاه نیست****ز غوغای خلقش به حق راه نیست

ازان ره به جایی نیاورده اند****که اول قدم پی غلط کرده اند

دو کس بر حدیثی گمارند گوش****از این تا بدان، ز اهرمن تا سروش

یکی پند گیرد دگر ناپسند****نپردازد از حرف گیری به پند

فرومانده در کنج تاریک جای****چه دریابد از جام گیتی نمای؟

مپندار اگر شیر و گر روبهی****کز اینان به مردی و حلیت رهی

اگر کنج خلوت گزیند کسی****که پروای صحبت ندارد بسی

مذمت کنندش که زرق است و ریو****ز مردم چنان می گریزد که دیو

وگر خنده روی است و آمیزگار****عفیفش ندانند و پرهیزگار

غنی را به غیبت بکاوند پوست****که فرعون اگر هست در عالم اوست

وگر بینوایی بگرید به سوز****نگون بخت خوانندش و تیره روز

وگر کامرانی در آید ز پای****غنیمت شمارند و فضل خدای

که تا چند از این جاه و گردن کشی؟****خوشی را بود در قفا ناخوشی

و گر تنگدستی تنک مایه ای****سعادت بلندش کند پایه ای

بخایندش از کینه دندان به زهر****که دون پرورست این فرومایه دهر

چو بینند کاری به دستت درست****حریصت شمارند و دنیا پرست

وگر دست همت بداری ز کار****گدا پیشه خوانندت و پخته خوار

اگر ناطقی طبل پر یاوه ای****وگر خامشی نقش گرماوه ای

تحمل کنان را نخوانند مرد****که بیچاره از بیم سر برنکرد

وگر در سرش هول و مردانگی است****گریزند از او کاین چه دیوانگی است؟!

تعنت کنندش گر اندک خوری است****که مالش مگر روزی دیگری است

وگر نغز و پاکیزه باشد خورش****شکم بنده خوانند و تن پرورش

وگر بی تکلف زید مالدار****که زینت بر اهل تمیزست عار

زبان در نهندش به ایذا چو تیغ****که بدبخت زر دارد از خود دریغ

و گر کاخ و ایوان منقش کند****تن خویش را کسوتی خوش کند

به جان

آید از طعنه بر وی زنان****که خود را بیاراست همچون زنان

اگر پارسایی سیاحت نکرد****سفر کردگانش نخوانند مرد

که نارفته بیرون ز آغوش زن****کدامش هنر باشد و رای و فن؟

جهاندیده را هم بدرند پوست****که سرگشتهٔ بخت برگشته اوست

گرش حظ از اقبال بودی و بهر****زمانه نراندی ز شهرش به شهر

غرب را نکوهش کند خرده بین****که می رنجد از خفت و خیزش زمین

وگر زن کند گوید از دست دل****به گردن در افتاد چون خر به گل

نه از جور مردم رهد زشت روی****نه شاهد ز نامردم زشت گوی

گرت برکند خشم روزی ز جای****سراسیمه خوانندت و تیره رای

وگر برد باری کنی از کسی****بگویند غیرت ندارد بسی

سخی را به اندرز گویند بس****که فردا دو دستت بود پیش و پس

وگر قانع و خویشتن دار گشت****به تشنیع خلقی گرفتار گشت

که همچون پدر خواهد این سفله مرد****که نعمت رها کرد و حسرت ببرد

که یارد به کنج سلامت نشست؟****که پیغمبر از خبث ایشان نرست

خدا را که مانند و انباز و جفت****ندارد، شنیدی که ترسا چه گفت؟

رهایی نیابد کس از دست کس****گرفتار را چاره صبرست و بس

حکایت
چوانی هنرمند فرزانه بود****که در وعظ چالاک و مردانه بود

نکونام و صاحبدل و حق پرست****خط عارضش خوشتر از خط دست

قوی در بلاغات و در نحو چست****ولی حرف ابجد نگفتی درست

یکی را بگفتم ز صاحبدلان****که دندان پیشین ندارد فلان

برآمد ز سودای من سرخ روی****کز این جنس بیهوده دیگر مگوی

تو در وی همان عیب دیدی که هست****ز چندان هنر چشم عقلت ببست

یقین بشنو از من که روز یقین****نبینند بد، مردم نیک بین

یکی را که عقل است و فرهنگ و رای****گرش پای عصمت بخیزد ز جای

به یک خرده مپسند بر وی جفا****بزرگان چه گفتند؟ خذما

صفا

بود خار و گل با هم ای هوشمند****چه در بند خاری تو؟ گل دسته بند

کرا زشت خویی بود در سرشت****نبیند ز طاووس جز پای زشت

صفائی بدست آور ای خیره روی****که ننماید آیینهٔ تیره، روی

طریقی طلب کز عقوبت رهی****نه حرفی که انگشت بر وی نهی

منه عیب خلق ای خردمند پیش****که چشمت فرو دوزد از عیب خویش

چرا دامن آلوده را حد زنم****چو در خود شناسم که تر دامنم؟

نشاید که بر کس درشتی کنی****چو خود را به تأویل پشتی کنی

چو بد ناپسند آیدت خود مکن****پس آنگه به همسایه گو بد مکن

من ار حق شناسم وگر خود نمای****برون با تو دارم، درون با خدای

چو ظاهر به عفت بیاراستم****تصرف مکن در کژو راستم

اگر سیرتم خوب و گر منکرست****خدایم به سر از تو داناترست

تو خاموش اگر من بهم یا بدم****که حمال سود و زیان خودم

کسی را به کردار بد کن عذاب****که چشم از تو دارد به نیکی ثواب

نکو کاری از مردم نیک رای****یکی را به ده می نویسد خدای

تو نیز ای عجب هر که را یک هنر****ببینی، ز ده عیبش اندر گذر

نه یک عیب او را بر انگشت پیچ****جهانی فضیلت برآور به هیچ

چو دشمن که در شعر سعدی، نگاه****به نفرت کند و اندرون تباه

ندارد به صد نکتهٔ نغز گوش****چو زحفی ببیند برآرد خروش

جز این علتش نیست کان بد پسند****حسد دیده نیک بینش بکند

نه مر خلق را صنع باری سرشت؟****سیاه و سپید آمد و خوب و زشت

نه هر چشم و ابرو که بینی نکوست****بخور پسته مغز و بینداز پوست

حکایت سلطان تکش و حفظ اسرار
تکش با غلامان یکی راز گفت****که این را نباید به کس باز گفت

به یک سالش آمد ز دل بر دهان****به یک روز شد منتشر

در جهان

بفرمود جلاد را بی دریغ****که بردار سرهای اینان به تیغ

یکی زان میان گفت و زنهار خواست****مکش بندگان کاین گناه از تو خاست

تو اول نبستی که سرچشمه بود****چو سیلاب شد پیش بستن چه سود؟

تو پیدا مکن راز دل بر کسی****که او خود نگوید بر هر کسی

جواهر به گنجینه داران سپار****ولی راز را خویشتن پاس دار

سخن تا نگویی بر او دست هست****چو گفته شود یابد او بر تو دست

سخن دیوبندی است در چاه دل****به بالای کام و زبانش مهل

توان باز دادن ره نره دیو****ولی باز نتوان گرفتن به ریو

تو دانی که چون دیو رفت از قفس****نیاید به لا حول کس باز پس

یکی طفل برگیرد از رخش بند****نیاید به صد رستم اندر کمند

مگوی آن که گر بر ملا اوفتد****وجودی ازان در بلا اوفتد

به دهقان نادان چه خوش گفت زن:****به دانش سخن گوی یا دم مزن

مگوی آنچه طاقت نداری شنود****که جو کشته گندم نخواهی درود

چه نیکو زده ست این مثل برهمن****بود حرمت هر کس از خویشتن

چو دشنام گویی دعا نشنوی****بجز کشتهٔ خویشتن ندروی

مگوی و منه تا توانی قدم****از اندازه بیرون وز اندازه کم

نباید که بسیار بازی کنی****که مر قیمت خویش را بشکنی

وگر تند باشی به یک بار و تیز****جهان از تو گیرند راه گریز

نه کوتاه دستی و بیچارگی****نه زجر و تطاول به یک بارگی

حکایت در معنی سلامت جاهل در خاموشی
یکی خوب خلق خلق پوش بود****که در مصر یک چند خاموش بود

خردمند مردم ز نزدیک و دور****به گردش چو پروانه جویان نور

تفکر شبی با دل خویش کرد****که پوشیده زیر زبان است مرد

اگر همچنین سر به خود در برم****چه دانند مردم که دانشورم؟

سخن گفت و دشمن بدانست و دوست****که در مصر نادان تر از وی هموست

حضورش پریشان

شد و کار زشت****سفر کرد و بر طاق مسجد نبشت

در آیینه گر خویشتن دیدمی****به بی دانشی پرده ندریدمی

چنین زشت ازان پرده برداشتم****که خود را نکو روی پنداشتم

کم آواز را باشد آوازه تیز****چو گفتی و رونق نماندت گریز

تو را خامشی ای خداوند هوش****وقارست و، نا اهل را پرده پوش

اگر عالمی هیبت خود مبر****وگر جاهلی پردهٔ خود مدر

ضمیر دل خویش منمای زود****که هرگه که خواهی توانی نمود

ولیکن چو پیدا شود راز مرد****به کوشش نشاید نهان باز کرد

قلم سر سلطان چه نیکو نهفت****که تا کارد بر سر نبودش نگفت

بهایم خموشند و گویا بشر****زبان بسته بهتر که گویا به شر

چو مردم سخن گفت باید بهوش****وگرنه شدن چون بهایم خموش

به نطق است و عقل آدمی زاده فاش****چو طوطی سخنگوی نادان مباش

حکایت
یکی ناسزا گفت در وقت جنگ****گریبان دریدند وی را به چنگ

قفا خورده گریان وعریان نشست****جهاندیده ای گفتش ای خودپرست

چو غنچه گرت بسته بودی دهن****دریده ندیدی چو گل پیرهن

سراسیمه گوید سخن بر گزاف****چو طنبور بی مغز بسیار لاف

نبینی که آتش زبان است و بس****به آبی توان کشتنش در نفس؟

اگر هست مرد از هنر بهره ور****هنر خود بگوید نه صاحب هنر

اگر مشک خالص نداری مگوی****ورت هست خود فاش گردد به بوی

به سوگند گفتن که زر مغربی است****چه حاجت؟ محک خود بگوید که چیست

حکایت عضد و مرغان خوش آواز
عضد را پسر سخت رنجور بود****شکیب از نهاد پدر دور بود

یکی پارسا گفتش از روی پند****که بگذار مرغان وحشی ز بند

قفسهای مرغ سحر خوان شکست****که در بند ماند چو زندان شکست؟

نگه داشت بر طاق بستان سرای****یکی نامور بلبل خوش سرای

پسر صبحدم سوی بستان شتافت****جز آن مرغ بر طاق ایوان نیافت

بخندید کای بلبل خوش نفس****تو از گفت خود مانده ای در قفس

ندارد کسی با تو ناگفته کار****ولیکن چو گفتی دلیلش بیار

چو سعدی که چندی زبان بسته بود****ز طعن زبان آوران رسته بود

کسی گیرد آرام دل در کنار****که از صحبت خلق گیرد کنار

مکن عیب خلق، ای خردمند، فاش****به عیب خود از خلق مشغول باش

چو باطل سرایند مگمار گوش****چو بی ستر بینی بصیرت بپوش

حکایت
شنیدم که در بزم ترکان مست****مریدی دف و چنگ مطرب شکست

چو چنگش کشیدند حالی به موی****غلامان و چون دف زدندش به روی

شب از درد چوگان و سیلی نخفت****دگر روز پیرش به تعلیم گفت

نخواهی که باشی چو دف روی ریش****چو چنگ، ای برادر، سر انداز پیش

حکایت
دوکس گرد دیدند و آشوب و جنگ****پراگنده نعلین و پرنده سنگ

یکی فتنه دید از طرف بر شکست****یکی در میان آمد و سر شکست

کسی خوشتر از خویشتن دار نیست****که با خوب و زشت کسش کار نیست

تو را دیده در سر نهادند و گوش****دهن جای گفتار و دل جای هوش

مگر بازدانی نشیب از فراز****نگویی که این کوته است، آن دراز

حکایت در فضیلت خاموشی و آفت بسیار سخنی
چنین گفت پیری پسندیده دوش****خوش آید سخنهای پیران به گوش

که در هند رفتم به کنجی فراز****چه دیدم؟ پلیدی سیاهی دراز

تو گفتی که عفریت بلقیس بود****به زشتی نمودار ابلیس بود

در آغوش وی دختری چون قمر****فرو برده دندان به لبهاش در

چنان تنگش آورده اندر کنار****که پنداری اللیل یغشی النهار

مرا امر معروف دامن گرفت****فضول آتشی گشت و در من گرفت

طلب کردم از پیش و پس چوب و سنگ****که ای ناخدا ترس بی نام و ننگ

به تشنیع و دشمنام و آشوب و زجر****سپید از سیه فرق کردم چوفجر

شد آن ابر ناخوش ز بالای باغ****پدید آمد آن بیضه از زیر زاغ

ز لا حولم آن دیو هیکل بجست****پری پیکر اندر من آویخت دست

که ای زرق سجادهٔ زرق پوش****سیه کار دنیاخر دین فروش

مرا عمرها دل ز کف رفته بود****بر این شخص و جان بر وی آشفته بود

کنون پخته شد لقمه خام من****که گرمش بدر کردی از کام من

تظلم برآورد و فریاد خواند****که شفقت برافتاد و رحمت نماند

نماند از جوانان کسی دستگیر****که بستاندم داد از این مرد پیر؟

که شرمش نیاید ز پیری همی****زدن دست در ستر نامحرمی

همی کرد فریاد و دامن به چنگ****مرا مانده سر در گریبان ز ننگ

فرو گفت عقلم به گوش ضمیر****که از جامه بیرون روم همچو سیر

نه خصمی که با او برآیی به داو****بگرداندت

گرد گیتی به گاو

برهنه دوان رفتم از پیش زن****که در دست او جامه بهتر که من

پس از مدتی کرد بر من گذار****که می دانیم؟ گفتمش زینهار!

که من توبه کردم به دست تو بر****که گرد فضولی نگردم دگر

کسی را نیاید چنین کار پیش****که عاقل نشیند پس کار خویش

از آن شنعت این پند برداشتم****دگر دیده نادیده انگاشتم

زبان در کش ار عقل داری و هوش****چو سعدی سخن گوی ورنه خموش

باب هشتم در شکر بر عافیت
سر آغاز
نفس می نیارم زد از شکر دوست****که شکری ندانم که در خورد اوست

عطائی است هر موی از او بر تنم****چگونه به هر موی شکری کنم؟

ستایش خداوند بخشنده را****که موجود کرد از عدم بنده را

که را قوت وصف احسان اوست؟****که اوصاف مستغرق شأن اوست

بدیعی که شخص آفریند ز گل****روان و خرد بخشد و هوش و دل

ز پشت پدر تا به پایان شیب****نگر تا چه تشریف دادت ز غیب

چو پاک آفریدت بهش باش و پاک****که ننگ است ناپاک رفتن به خاک

پیاپی بیفشان از آیینه گرد****که مصقل نگیرد چو زنگار خورد

نه در ابتدا بودی آب منی؟****اگر مردی از سر بدر کن منی

چو روزی به سعی آوری سوی خویش****مکن تکیه بر زور بازوی خویش

چرا حق نمی بینی ای خودپرست****که بازو بگردش درآورد و دست؟

چو آید به کوشیدنت خیر پیش****به توفیق حق دان نه از سعی خویش

تو قائم به خود نیستی یک قدم****ز غیبت مدد می رسد دم به دم

نه طفل زبان بسته بودی ز لاف؟****همی روزی آمد به جوفش ز ناف

چو نافش بریدند روزی گسست****به پستان مادر در آویخت دست

غریبی که رنج آردش دهر پیش****بدار و دهند آبش از شهر خویش

پس او در شکم پرورش یافته ست****ز انبوب معده خورش یافته ست

دو پستان که امروز دلخواه اوست****دو چشمه

هم از پرورشگاه اوست

کنار و بر مادر دلپذیر****بهشتست و پستان در او جوی شیر

درختی است بلای جان پرورش****ولد میوه نازنین بر برش

نه رگهای پستان درون دل است؟****پس ار بنگری شیر خون دل است

به خونش فرو برده دندان چو نیش****سرشته در او مهر خونخوار خویش

چو بازو قوی کرد و دندان ستبر****بر اندایدش دایه پستان به صبر

چنان صبرش از شیر خامش کند****که پستان شیرین فرامش کند

تو نیز ای که در توبه ای طفل راه****به صبرت فراموش گردد گناه

حکایت
یکی کرد بر پارسایی گذر****به صورت جهود آمدش در نظر

قفایی فرو کوفت بر گردنش****ببخشید درویش پیراهنش

خجل گفت کانچ از من آمد خطاست****ببخشای بر من، چه جای عطاست؟

به شکرانه گفتا به سر بیستم****که آنم که پنداشتی نیستم

حکایت
ز ره باز پس مانده ای می گریست****که مسکین تر از من در این دشت کیست؟

جهاندیده ای گفتش ای هوشیار****اگر مردی این یک سخن گوش دار

برو شکر کن چون به خر برنه ای****که آخر بنی آدمی، خر نه ای

حکایت
فقیهی بر افتاده مستی گذشت****به مستوری خویش مغرور گشت

ز نخوت بر او التفاتی نکرد****جوان سر برآورد کای پیرمرد

تکبر مکن چون به نعمت دری****که محرومی آید ز مستکبری

یکی را که در بند بینی مخند****مبادا که ناگه درافتی به بند

نه آخر در امکان تقدیر هست****که فردا چو من باشی افتاده مست؟

تو را آسمان خط به مسجد نبشت****مزن طعنه بر دیگری در کنشت

ببند ای مسلمان به شکرانه دست****که زنار مغ بر میانت نبست

نه خود می رود هر که جویان اوست****به عنفش کشان می برد لطف دوست

نظر در اسباب وجود عالم
نهاده ست باری شفا در عسل****نه چندان که زور آورد با اجل

عسل خوش کند زندگان را مزاج****ولی درد مردن ندارد علاج

رمق مانده ای را که جان از بدن****برآمد، چه سود انگبین در دهن؟

یکی گرز پولاد بر مغز خورد****کسی گفت صندل بمالش به درد

ز پیش خطر تا توانی گریز****ولیکن مکن با قضا پنجه تیز

درون تا بود قابل شرب و اکل****بدن تازه روی است و پاکیزه شکل

خراب آنگه این خانه گردد تمام****که با هم نسازند طبع و طعام

طبایع تر و خشک و گرم است و سرد****مرکب از این چار طبع است مرد

یکی زین چو بر دیگری یافت دست****ترازوی عدل طبیعت شکست

اگر باد سرد نفس نگذرد****تف معده جان در خروش آورد

وگر دیگ معده نجوشد طعام****تن نازنین را شود کار خام

در اینان نبندد دل، اهل شناخت****که پیوسته با هم نخواهند ساخت

توانایی تن مدان از خورش****که لطف حقت می دهد پرورش

به حقش که گردیده بر تیغ و کارد****نهی، حق شکرش نخواهی گزارد

چو رویی به طاعت نهی بر زمین****خدا را ثناگوی و خود را مبین

گدایی است تسبیح و ذکر و حضور****گدا را نباید که باشد غرور

در سابقهٔ حکم ازل و توفیق خیر
نخست او ارادت به دل در نهاد****پس این بنده بر آستان سرنهاد

گر از حق نه توفیق خیری رسد****کی از بنده چیزی به غیری رسد؟

زبان را چه بینی که اقرار داد****ببین تا زبان را که گفتار داد

در معرفت دیدهٔ آدمی است****که بگشوده بر آسمان و زمی است

کیت فهم بودی نشیب و فراز****گر این در نکردی به روی تو باز؟

سر آورد و دست از عدم در وجود****در این جود بنهاد و در وی سجود

وگرنه کی از دست جود آمدی؟****محال است کز سر سجود آمدی

به حکمت زبان داد وگوش آفرید****که بشاند صندوق

دل را کلید

اگر نه زبان قصه برداشتی****کس از سر دل کی خبر داشتی؟

وگر نیستی سعی جاسوس گوش****خبر کی رسیدی به سلطان هوش

مرا لفظ شیرین خواننده داد****تو را سمع دراک داننده داد

مدام این دو چون حاجبان بر درند****ز سلطان به سلطان خبر می برند

چه اندیشی از خود که فعلم نکوست؟****از این در نگه کن که توفیق اوست

برد بوستان بان به ایوان شاه****به نوباوه گل هم ز بستان شاه

حکایت سفر هندوستان و ضلالت بت پرستان
بتی دیدم از عاج در سومنات****مرصع چو در جاهلیت منات

چنان صورتش بسته تمثالگر****که صورت نبندد از آن خوبتر

ز هر ناحیت کاروانها روان****به دیدار آن صورت بی روان

طمع کردن رایان چین و چگل****چو سعدی وفا زان بت سخت دل

زبان آوران رفته از هر مکان****تضرع کنان پیش آن بی زبان

فرو ماندم از کشف آن ماجرا****که حیی جمادی پرستد چرا؟

مغی را که با من سر و کار بود****نکو گوی و هم حجره و یار بود

به نرمی بپرسیدم ای برهمن****عجب دارم از کار این بقعه من

که مدهوش این ناتوان پیکرند****مقید به چاه ظلال اندرند

نه نیروی دستش، نه رفتار پای****ورش بفگنی بر نخیرد ز جای

نبینی که چشمانش از کهرباست؟****وفا جستن از سنگ چشمان خطاست

بر این گفتم آن دوست دشمن گرفت****چو آتش شد از خشم و در من گرفت

مغان را خبر کرد و پیران دیر****ندیدم در آن انجمن روی خیر

فتادند گبران پازند خوان****چو سگ در من از بهر آن استخوان

چو آن را کژ پیششان راست بود****ره راست در چشمشان کژ نمود

که مرد ار چه دانا و صاحبدل است****به نزدیک بی دانشان جاهل است

فرو ماندم از چاره همچون غریق****برون از مدارا ندیدم طریق

چو بینی که جاهل به کین اندرست****سلامت به تسلیم و لین اندرست

مهین برهمن را ستودم

بلند****که ای پیر تفسیر استا و زند

مرا نیز با نقش این بت خوش است****که شکلی خوش و قامتی دلکش است

بدیع آیدم صورتش در نظر****ولیکن ز معنی ندارم خبر

که سالوک این منزلم عن قریب****بد از نیک کمتر شناسد غریب

تو دانی که فرزین این رقعه ای****نصیحتگر شاه این بقعه ای

چه معنی است در صورت این صنم****که اول پرستندگانش منم

عبادت به تقلید گمراهی است****خنک رهروی را که آگاهی است

برهمن ز شادی برافروخت روی****پسندید و گفت ای پسندیده گوی

سوالت صواب است و فعلت جمیل****به منزل رسد هر که جوید دلیل

بسی چون تو گردیدم اندر سفر****بتان دیدم از خویشتن بی خبر

جز این بت که هر صبح از این جا که هست****برآرد به یزدان دادار دست

وگر خواهی امشب همین جا بباش****که فردا شود سر این بر تو فاش

شب آن جا ببودم به فرمان پیر****چو بیژن به چاه بلا در اسیر

شبی همچو روز قیامت دراز****مغان گرد من بی وضو در نماز

کشیشان هرگز نیازرده آب****بغلها چو مردار در آفتاب

مگر کرده بودم گناهی عظیم****که بردم در آن شب عذابی الیم

همه شب در این قید غم مبتلا****یکم دست بر دل، یکی بر دعا

که ناگه دهل زن فرو کوفت کوس****بخواند از فضای برهمن خروس

خطیب سیه پوش شب بی خلاف****بر آهخت شمشیر روز از غلاف

فتاد آتش صبح در سوخته****به یک دم جهانی شد افروخته

تو گفتی که در خطهٔ زنگبار****ز یک گوشه ناگه در آمد تتار

مغان تبه رای ناشسته روی****به دیر آمدند از در و دشت و کوی

کس از مرد در شهر و از زن نماند****در آن بتکده جای در زن نماند

من از غصه رنجور و از خواب مست****که ناگاه تمثال برداشت دست

به یک بار از اینها برآمد خروش****تو گفتی

که دریا برآمد به جوش

چو بتخانه خالی شد از انجمن****برهمن نگه کرد خندان به من

که دانم تو را بیش مشکل نماند****حقیقت عیان گشت و باطل نماند

چو دیدم که جهل اندر او محکم است****خیال محال اندر او مدغم است

نیارستم از حق دگر هیچ گفت****که حق ز اهل باطل بباید نهفت

چو بینی زبر دست را زور دست****نه مردی بود پنجهٔ خود شکست

زمانی به سالوس گریان شدم****که من زانچه گفتم پشیمان شدم

به گریه دل کافران کرد میل****غجب نیست سنگ ار بگردد به سیل

دویدند خدمت کنان سوی من****به عزت گرفتند بازوی من

شدم عذر گویان بر شخص عاج****به کرسی زر کوفت بر تخت ساج

بتک را یکی بوسه دادم به دست****که لعنت بر او باد و بر بت پرست

به تقلید کافر شدم روز چند****برهمن شدم در مقالات زند

چو دیدم که در دیر گشتم امین****نگنجیدم از خرمی در زمین

در دیر محکم ببستم شبی****دویدم چپ و راست چون عقربی

نگه کردم از زیر تخت و زبر****یکی پرده دیدم مکلل به زر

پس پرده مطرانی آذرپرست****مجاور سر ریسمانی به دست

به فورم در آن حل معلوم شد****چو داود کاهن بر او موم شد

که ناچار چون در کشد ریسمان****بر آرد صنم دست، فریاد خوان

برهمن شد از روی من شرمسار****که شنعت بود بخیه بر روی کار

بتازید ومن در پیش تاختم****نگونش به چاهی در انداختم

که دانستم ار زنده آن برهمن****بماند، کند سعی در خون من

پسندد که از من برآید دمار****مبادا که سرش کنم آشکار

چو از کار مفسد خبر یافتی****ز دستش برآور چو دریافتی

که گر زنده اش مانی، آن بی هنر****نخواهد تو را زندگانی دگر

وگر سر به خدمت نهد بر درت****اگر دست یابد ببرد سرت

فریبنده را پای در پی منه****چو رفتی و

دیدی امانش مده

تمامش بکشتم به سنگ آن خبیث****که از مرده دیگر نیاید حدیث

چو دیدم که غوغایی انگیختم****رها کردم آن بوم و بگریختم

چو اندر نیستانی آتش زدی****ز شیران بپرهیز اگر بخردی

مکش بچهٔ مار مردم گزای****چو کشتی در آن خانه دیگر مپای

چو زنبور خانه بیاشوفتی****گریز از محلت که گرم اوفتی

به چاپک تر از خود مینداز تیر****چو افتاد، دامن به دندان بگیر

در اوراق سعدی چنین پند نیست****که چون پای دیوار کندی مایست

به هند آمدم بعد از آن رستخیز****وزان جا به راه یمن تا حجیز

از آن جمله سختی که بر من گذشت****دهانم جز امروز شیرین نگشت

در اقبال و تأیید بوبکر سعد****که مادر نزاید چنو قبل و بعد

ز جور فلک دادخواه آمدم****در این سایه گسترپناه آمدم

دعاگوی این دولتم بنده وار****خدایا تو این سایه پاینده دار

که مرهم نهادم نه در خورد ریش****که در خورد انعام و اکرام خویش

کی این شکر نعمت به جای آورم****وگر پای گردد به خدمت سرم؟

فرج یافتم بعد از آن بندها****هنوزم به گوش است از آن پندها

یکی آن که هرگه که دست نیاز****برآرم به درگاه دانای راز

بیاد آید آن لعبت چینیم****کند خاک در چشم خود بینیم

بدانم که دستی که برداشتم****به نیروی خود بر نیفراشتم

نه صاحبدلان دست برمی کشند****که سر رشته از غیب درمی کشند

در خیر بازست و طاعت ولیک****نه هر کس تواناست بر فعل نیک

همین است مانع که در بارگاه****نشاید شدن جز به فرمان شاه

کلید قدر نیست در دست کس****توانای مطلق خدای است و بس

پس ای مرد پوینده بر راه راست****تو را نیست منت، خداوند راست

چو در غیب نیکو نهادت سرشت****نیاید ز خوی تو کردار زشت

ز زنبور کرد این حلاوت پدید****همان کس که در مار زهر آفرید

چو خواهد که ملک تو ویران

کند****نخست از تو خلقی پریشان کند

وگر باشدش بر تو بخشایشی****رساند به خلق از تو آسایشی

تکبر مکن بر ره راستی****که دستت گرفتند و برخاستی

سخن سودمندست اگر بشنوی****به مردان رسی گر طریقت روی

مقامی بیابی گرت ره دهند****که بر خوان عزت سماطت نهند

ولیکن نباید که تنها خوری****ز درویش درمنده یاد آوری

فرستی مگر رحمتی در پیم****که بر کردهٔ خویش واثق نیم

حکایت
جوانی سر از رأی مادر بتافت****دل دردمندش به آذر بتافت

چو بیچاره شد پیشش آورد مهد****که ای سست مهر فراموش عهد

نه در مهد نیروی حالت نبود****مگس راندن از خود مجالت نبود؟

تو آنی کزان یک مگس رنجه ای****که امروز سالار و سرپنجه ای

به حالی شوی باز در قعر گور****که نتوانی از خویشتن دفع مور

دگر دیده چون برفروزد چراغ****چو کرم لحد خورد پیه دماغ؟

چه پوشیده چشمی ببینی که راه****نداند همی وقت رفتن ز چاه

تو گر شکر کردی که با دیده ای****وگرنه تو هم چشم پوشیده ای

گفتار اندر صنع باری عز اسمه در ترکیب خلقت انسان
ببین تا یک انگشت از چند بند****به صنع الهی به هم درفگند

پس آشفتگی باشد و ابلهی****که انگشت بر حرف صنعش نهی

تأمل کن از بهر رفتار مرد****که چند استخوان پی زد و وصل کرد

که بی گردش کعب و زانو و پای****نشاید قدم بر گرفتن ز جای

ازان سجده بر آدمی سخت نیست****که در صلب او مهره یک لخت نیست

دو صد مهره در یکدگر ساخته ست****که گل مهره ای چون تو پرداخته ست

رگت بر تن است ای پسندیده خوی****زمینی در او سیصد و شصت جوی

بصر در سر و فکر و رای و تمیز****جوارح به دل، دل به دانش عزیز

بهایم به روی اندر افتاده خوار****تو همچون الف بر قدمها سوار

نگون کرده ایشان سر از بهر خور****تو آری به عزت خورش پیش سر

نزیبد تو را با چنین سروری****که سر جز به طاعت فرود آوری

به انعام خود دانه دادت نه کاه****نکردت چو انعام سر در گیاه

ولیکن بدین صورت دلپذیر****فرفته مشو، سیرت خوب گیر

ره راست باید نه بالای راست****که کافر هم از روی صورت چو ماست

خردمند طبعان منت شناس****بدوزند نعمت به میخ سپاس

حکایت اندر معنی شکر منعم
ملک زاده ای ز اسب ادهم فتاد****به گردن درش مهره برهم فتاد

چو پیلش فرو رفت گردن به تن****نگشتی سرش تا نگشتی بدن

پزشکان بماندند حیران در این****مگر فیلسوفی ز یونان زمین

سرش باز پیچید و رگ راست شد****وگر وی نبودی ز من خواست شد

دگر نوبت آمد به نزدیک شاه****به عین عنایت نکردش نگاه

خردمند را سر فرو شد به شرم****شنیدم که می رفت و می گفت نرم

اگر دی نپیچیدمی گردنش****نپیچیدی امروز روی از منش

فرستاد تخمی به دست رهی****که باید که بر عود سوزش نهی

ملک را یکی عطسه آمد ز دود****سر و گردنش همچنان شد که بود

به عذر از

پی مرد بشتافتند****بجستند بسیار و کم یافتند

مکن، گردن از شکر منعم مپیچ****که روز پسین سر بر آری به هیچ

شنیدم که پیری پسر را به خشم****ملامت همی کرد کای شوخ چشم

تو را تیشه دادم که هیزم شکن****نگفتم که دیوار مسجد بکن

زبان آمد از بهر شکر و سپاش****به غیبت نگرداندش حق شناس

گذرگاه قرآن و پندست گوش****به بهتان و باطل شنیدن مکوش

دو چشم از پی صنع باری نکوست****ز عیب برادر فرو گیر و دوست

گفتار اندر گزاردن شکر نعمتها
شب از بهر آسایش تست و روز****مه روشن و مهر گیتی فروز

اگر باد و برف است و باران و میغ****وگر رعد چوگان زند، برق تیغ

همه کارداران فرمانبرند****که تخم تو در خاک می پرورند

اگر تشنه مانی ز سختی مجوش****که سقای ابر آبت آرد به دوش

صبا هم ز بهر تو فراش وار****همی گستراند بساط بهار

ز خاک آورد رنگ و بوی و طعام****تماشاگه دیده و مغز و کام

عسل دادت از نحل و من از هوا****رطب دادت از نخل و نخل از نوی

همه نخلبندان بخایند دست****ز حیرت که نخلی چنین کس نبست

خور و ماه و پروین برای تواند****قنادیل سقف سرای تواند

ز خارت گل آورد و از نافه مشک****زر از کان و برگ تر از چوب خشک

به دست خودت چشم و ابرو نگاشت****که محرم به اغیار نتوان گذاشت

توانا که او نازنین پرورد****به الوان نعمت چنین پرورد

به جان گفت باید نفس بر نفس****که شکرش نه کار زبان است و بس

خدایا دلم خون شد و دیده ریش****که می بینم انعامت از گفت بیش

نگویم دد و دام و مور و سمک****که فوج ملایک بر اوج فلک

هنوزت سپاس اندکی گفته اند****ز بیور هزاران یکی گفته اند

برو سعدیا دست و دفتر بشوی****به راهی که پایان ندارد مپوی

گفتار اندر بخشایش بر ناتوانان و شکر نعمت حق در توانایی
نداند کسی قدر روز خوشی****مگر روزی افتد به سختی کشی

زمستان درویش در تنگ سال****چه سهل است پیش خداوند مال

سلیمی که یک چند نالان نخفت****خداوند را شکر صحت نگفت

چو مردانه رو باشی و تیز پای****به شکرانه باکند پایان بپای

به پیر کهن بر ببخشد جوان****توانا کند رحم بر ناتوان

چه دانند جیحونیان قدر آب****ز واماندگان پرس در آفتاب

عرب را که در دجله باشد قعود****چه غم دارد از تشنگان زرود

کسی قیمت تندرستی شناخت****که یک چند بیچاره در

تب گداخت

تو را تیره شب کی نماید دراز****که غلطی ز پهلو به پهلوی ناز؟

براندیش از افتان و خیزان تب****که رنجور داند درازای شب

به بانگ دهل خواجه بیدار گشت****چه داند شب پاسبان چون گذشت؟

حکایت سلطان طغرل و هندوی پاسبان
شنیدم که طغرل شبی در خزان****گذر کرد بر هندوی پاسبان

ز باریدن برف و باران و سیل****به لرزش در افتاده همچون سهیل

دلش بر وی از رحمت آورد جوش****که اینک قبا پوستینم بپوش

دمی منتظر باش بر طرف بام****که بیرون فرستم به دست غلام

در این بود و باد صبا بروزید****شهنشه در ایوان شاهی خزید

وشاقی پری چهره در خیل داشت****که طبعش بدو اندکی میل داشت

تماشای ترکش چنان خوش فتاد****که هندوی مسکین برفتش ز یاد

قبا پوستینی گذشتش به گوش****ز بدبختیش در نیامد به دوش

مگر رنج سرما بر او بس نبود****که جور سپهر انتظارش فزود

نگه کن چو سلطان به غفلت بخفت****که چوبک زنش بامدادان چه گفت

مگر نیک بختت فراموش شد****چو دستت در آغوش آغوش شد؟

تو را شب به عیش و طرب می رود****چه دانی که بر ما چه شب می رود؟

فرو برده سر کاروانی به دیگ****چه از پا فرو رفتگانش به ریگ

بدار ای خداوند زورق بر آب****که بیچارگان را گذشت از سر آب

توقف کنید ای جوانان چست****که در کاروانند پیران سست

تو خوش خفته در هودج کاروان****مهار شتر در کف ساروان

چه هامون و کوهت، چه سنگ و رمال****ز ره باز پس ماندگان پرس حال

تو را کوه پیکر هیون می برد****پیاده چه دانی که خون می خورد؟

به آرام دل خفتگان در بنه****چه دانند حال کم گرسنه؟

حکایت
یکی را عسس دست بر بسته بود****همه شب پریشان و دلخسته بود

به گوش آمدش در شب تیره رنگ****که شخصی همی نالد از دست تنگ

شنید این سخن دزد مغلول و گفت****ز بیچارگی چند نالی؟ بخفت

برو شکر یزدان کن ای تنگدست****که دستت عسس تنگ بر هم نبست

مکن ناله از بینوایی بسی****چو بینی ز خود بینواتر کسی

حکایت
برهنه تنی یک درم وام کرد****تن خویش را کسوتی خام کرد

بنالید کای طالع بدلگام****به گرما بپختم در این زیر خام

چو ناپخته آمد ز سختی به جوش****یکی گفتش از چاه زندان، خموش

بجای آور، ای خام، شکر خدای****که چون ما نه ای خام بر دست و پای

باب نهم در توبه و راه صواب
سر آغاز
بیا ای که عمرت به هفتاد رفت****مگر خفته بودی که بر باد رفت؟

همه برگ بودن همی ساختی****به تدبیر رفتن نپرداختی

قیامت که بازار مینو نهند****منازل به اعمال نیکو دهند

بضاعت به چندان که آری بری****وگر مفلسی شرمساری بری

که بازار چندان که آگنده تر****تهیدست را دل پراگنده تر

ز پنجه درم پنج اگر کم شود****دلت ریش سرپنجهٔ غم شود

چو پنجاه سالت برون شد ز دست****غنیمت شمر پنج روزی که هست

اگر مرده مسکین زبان داشتی****به فریاد و زاری فغان داشتی

که ای زنده چون هست امکان گفت****لب از ذکر چون مرده بر هم مخفت

چو ما را به غفلت بشد روزگار****تو باری دمی چند فرصت شمار

حکایت
شبی خفته بودم به عزم سفر****پی کاروانی گرفتم سحر

که آمد یکی سهمگین باد و گرد****که بر چشم مردم جهان تیره کرد

به ره در یکی دختر خانه بود****به معجر غبار از پدر می زدود

پدر گفتش ای نازنین چهر من****که داری دل آشفتهٔ مهر من

نه چندان نشیند در این دیده خاک****که بازش به معجر توان کرد پاک

بر این خاک چندان صبا بگذرد****که هر ذره از ما به جایی برد

تو را نفس رعنا چو سرکش ستور****دوان می برد تا سر شیب گور

اجل ناگهت بگسلاند رکیب****عنان باز نتوان گرفت از نشیب

موعظه و تنبیه
خبر داری ای استخوانی قفس****که جان تو مرغی است نامش نفس؟

چو مرغ از قفس رفت و بگسست قید****دگر ره نگردد به سعی تو صید

نگه دار فرصت که عالم دمی است****دمی پیش دانا به از عالمی است

سکندر که بر عالمی حکم داشت****در آن دم که بگذشت و عالم گذاشت

میسر نبودش کز او عالمی****ستانند و مهلت دهندش دمی

برفتند و هرکس درود آنچه کشت****نماند بجز نام نیکو و زشت

چرا دل بر این کاروانگه نهیم؟****که یاران برفتند و ما بر رهیم

پس از ما همین گل دمد بوستان****نشینند با یکدگر دوستان

دل اندر دلارام دنیا مبند****که ننشست با کس که دل بر نکند

چو در خاکدان لحد خفت مرد****قیامت بیفشاند از موی گرد

نه چون خواهی آمد به شیراز در****سر و تن بشویی ز گرد سفر

پس ای خاکسار گنه عن قریب****سفر کرد خواهی به شهری غریب

بران از دو سرچشمهٔ دیده جوی****ور آلایشی داری از خود بشوی

حکایت در عالم طفولیت
ز عهد پدر یادم آید همی****که باران رحمت بر او هر دمی

که در طفلیم لوح و دفتر خرید****ز بهرم یکی خاتم و زر خرید

بدرکرد ناگه یکی مشتری****به خرمایی از دستم انگشتری

چو نشناسد انگشتری طفل خرد****به شیرینی از وی توانند برد

تو هم قیمت عمر نشناختی****که در عیش شیرین برانداختی

قیامت که نیکان بر اعلی رسند****ز قعر ثری بر ثریا رسند

تو را خود بماند سر از ننگ پیش****که گردت برآید عملهای خویش

برادر، ز کار بدان شرم دار****که در روی نیکان شوی شرمسار

در آن روز کز فعل پرسند و قول****اولوالعزم را تن بلزد ز هول

به جایی که دهشت خورند انبیا****تو عذر گنه را چه داری؟ بیا

زنانی که طاعت به رغبت برند****ز مردان ناپارسا بگذرند

تو را شرم ناید ز مردی خویش****که باشد

زنان را قبول از تو بیش؟

زنان را به عذری معین که هست****ز طاعت بدارند گه گاه دست

تو بی عذر یک سو نشینی چو زن****رو ای کم ز زن، لاف مردی مزن

مرا خود مبین ای عجب در میان****ببین تا چه گفتند پیشینیان

چو از راستی بگذری خم بود****چه مردی بود کز زنی کم بود؟

به ناز و طرب نفس پروده گیر****به ایام دشمن قوی کرده گیر

یکی بچهٔ گرگ می پرورید****چو پروده شد خواجه برهم درید

چو بر پهلوی جان سپردن بخفت****زبان آوری در سرش رفت و گفت

تو دشمن چنین نازنین پروری****ندانی که ناچار زخمش خوری؟

نه ابلیس در حق ما طعنه زد****کز اینان نیاید بجز کار بد؟

فغان از بدیها که در نفس ماست****که ترسم شود ظن ابلیس راست

چو ملعون پسند آمدش قهر ما****خدایش بینداخت از به خرما

کجا سر برآریم از این عار و ننگ****که با او بصلحیم و با حق به جنگ

نظر دوست نادر کند سوی تو****چو در روی دشمن بود روی تو

گرت دوست باید کز او بر خوری****نباید که فرمان دشمن بری

روا دارد از دوست بیگانگی****که دشمن گزیند به همخانگی

ندانی که کمتر نهد دوست پای****چو بیند که دشمن بود در سرای؟

به سیم سیه تا چه خواهی خرید****که خواهی دل از مهر یوسف برید؟

تو از دوست گر عاقلی برمگرد****که دشمن نیارد نگه در تو کرد

حکایت
یکی برد با پادشاهی ستیز****به دشمن سپردش که خونش بریز

گرفتار در دست آن کینه توز****همی گفت هر دم به زاری و سوز

اگر دوست بر خود نیازردمی****کی از دست دشمن جفا بردمی؟

بتا جور دشمن به دردش پوست****رفیقی که بر خود بیازرد دوست

تو با دوست یکدل شو و یک سخن****که خود بیخ دشمن برآید ز بن

نپندارم این زشت

نامی نکوست****به خشنودی دشمن آزار دوست

حکایت
یکی مال مردم به تلبیس خورد****چو برخاست لعنت بر ابلیس کرد

چنین گفت ابلیس اندر رهی****که هرگز ندیدم چنین ابلهی

تو را با من است ای فلان، آتشی****چرا تیغ پیکار برداشتی؟

دریغ است فرمودهٔ دیو زشت****که دست ملک با تو خواهد نبشت

روا داری از جهل و ناباکیت****که پاکان نویسند ناپاکیت

طریقی به دست آر و صلحی بجوی****شفیعی برانگیز و عذری بگوی

که یک لحظه صورت نبندد امان****چو پیمانه پر شد به دور زمان

وگر دست قوت نداری به کار****چو بیچارگان دست زاری برآر

گرت رفت از اندازه بیرون بدی****چو دانی که بد رفت نیک آمدی

فراشو چو بینی ره صلح باز****که ناگه در توبه گردد فراز

مرو زیر بار گنه ای پسر****که حمال عاجز بود در سفر

پی نیک مردان بباید شتافت****که هر کاین سعادت طلب کرد یافت

ولیکن تو دنبال دیو خسی****ندانم که در صالحان چون رسی؟

پیمبر کسی را شفاعتگرست****که بر جادهٔ شرع پیغمبرست

ره راست رو تا به منزل رسی****تو بر ره نه ای زین قبل واپسی

چو گاوی که عصار چشمش ببست****دوان تا شب و شب همان جا که هست

گل آلوده ای راه مسجد گرفت****ز بخت نگون طالع اندر شگفت

یکی زجر کردش که تبت یداک****مرو دامن آلوده بر جای پاک

مرا رقتی در دل آمد بر این****که پاک است و خرم بهشت برین

در آن جای پاکان امیدوار****گل آلودهٔ معصیت را چه کار؟

بهشت آن ستاند که طاعت برد****کرا نقد باید بضاعت برد

مکن، دامن از گرد زلت بشوی****که ناگه ز بالا ببندند جوی

اگر مرغ دولت ز قیدت بجست****هنوزش سر رشته داری به دست

وگر دیر شد گرم رو باش و چست****ز دیر آمدن غم ندارد درست

هنوزت اجل دست خواهش نبست****برآور به درگاه دادار دست

مخسب ای

گنه کردهٔ خفته، خیز****به عذر گناه آب چشمی بریز

چو حکم ضرورت بود کبروی****بریزند باری بر این خاک کوی

ور آبت نماند شفیع آر پیش****کسی را که هست آبروی از تو بیش

به قهر ار براند خدای از درم****روان بزرگان شفیع آورم

حکایت
همی یادم آید ز عهد صغر****که عیدی برون آمدم با پدر

به بازیچه مشغول مردم شدم****در آشوب خلق از پدر گم شدم

برآوردم از بی قراری خروش****پدر ناگهانم بمالید گوش

که ای شوخ چشم آخرت چند بار****بگفتم که دستم ز دامن مدار

به تنها نداند شدن طفل خرد****که نتواند او راه نادیده برد

تو هم طفل راهی به سعی ای فقیر****برو دامن راه دانان بگیر

مکن با فرومایه مردم نشست****چو کردی، ز هیبت فرو شوی دست

به فتراک پاکان درآویز چنگ****که عارف ندارد ز در یوزه ننگ

مریدان به قوت ز طفلان کمند****مشایخ چو دیوار مستحکمند

بیاموز رفتار از آن طفل خرد****که چون استعانت به دیوار برد

ز زنجیر ناپارسایان برست****که درحلقهٔ پارسایان نشست

اگر حاجتی داری این حلقه گیر****که سلطان از این در ندارد گزیر

برو خوشه چین باش سعدی صفت****که گردآوری خرمن معرفت

حکایت مست خرمن سوز
یکی غله مرداد مه توده کرد****ز تیمار دی خاطر آسوده کرد

شبی مست شد و آتشی برفروخت****نگون بخت کالیوه، خرمن بسوخت

دگر روز در خوشه چینی نشست****که یک روز جوز خرمن نماندش به دست

چو سرگشته دیدند درویش را****یکی گفت پروردهٔ خویش را

نخواهی که باشی چنین تیره روز****به دیوانگی خرمن خود مسوز

گر از دست شد عمرت اندر بدی****تو آنی که در خرمن آتش زدی

فضیحت بود خوشه اندوختن****پس از خرمن خویشتن سوختن

مکن جان من، تخم دین ورز و داد****مده خرمن نیک نامی به باد

چو برگشته بختی در افتد به بند****از او نیک بختان بگیرند پند

تو پیش از عقوبت در عفو کوب****که سودی ندارد فغان زیر چوب

برآر از گریبان غفلت سرت****که فردا نماند خجل در برت

حکایت
یکی متفق بود بر منکری****گذر کرد بر وی نکو محضری

نشست از خجالت عرق کرده روی****که آیا خجل گشتم از شیخ کوی!

شنید این سخن پیر روشن روان****بر او بربشورید و گفت ای جوان

نیاید همی شرمت از خویشتن****که حق حاضر و شرم داری ز من؟

نیاسایی از جانب هیچ کس****برو جانب حق نگه دار و بس

چنان شرم دار از خداوند خویش****که شرمت ز بیگانگان است و خویش

حکایت زلیخا با یوسف (ع)
زلیخا چو گشت از می عشق مست****به دامان یوسف درآویخت دست

چنان دیو شهوت رضا داده بود****که چون گرگ در یوسف افتاده بود

بتی داشت بانوی مصر از رخام****بر او معتکف بامدادان و شام

در آن لحظه رویش بپوشید و سر****مبادا که زشت آیدش در نظر

غم آلوده یوسف به کنجی نشست****به سر بر ز نفس ستمگاره دست

زلیخا دو دستش ببوسید و پای****که ای سست پیمان سرکش درآی

به سندان دلی روی در هم مکش****به تندی پریشان مکن وقت خوش

روان گشتش از دیده بر چهره جوی****که برگرد و ناپاکی از من مجوی

تو در روی سنگی شدی شرمناک****مرا شرم باد از خداوند پاک

چه سود از پشیمانی آید به کف****چو سرمایهٔ عمر کردی تلف؟

شراب از پی سرخ رویی خورند****وز او عاقبت زرد رویی برند

به عذرآوری خواهش امروز کن****که فردا نماند مجال سخن

مثل
پلیدی کند گربه بر جای پاک****چو زشتش نماید بپوشد به خاک

تو آزادی از ناپسندیده ها****نترسی که بر وی فتد دیده ها

براندیش ازان بندهٔ پر گناه****که از خواجه مخفی شود چند گاه

اگر بر نگردد به صدق و نیاز****به زنجیر و بندش بیارند باز

به کین آوری با کسی بر ستیز****که از وی گزیرت بود یا گریز

کنون کرد باید عمل را حساب****نه وقتی که منشور گردد کتاب

کسی گرچه بد کرد هم بد نکرد****که پیش از قیامت غم خود بخورد

گر آیینه از آه گردد سیاه****شود روشن آیینهٔ دل به آه

بترس از گناهان خویش این نفس****که روز قیامت نترسی ز کس

حکایت پیرمرد و تحسر او بر روزگار جوانی
شبی در جوانی و طیب نعم****جوانان نشستیم چندی بهم

چو بلبل، سرایان چو گل تازه روی****ز شوخی در افگنده غلغل به کوی

جهاندیده پیری ز ما بر کنار****ز دور فلک لیل مویش نهار

چو فندق دهان از سخن بسته بود****نه چون ما لب از خنده چون پسته بود

جوانی فرا رفت کای پیرمرد****چه در کنج حسرت نشینی به درد؟

یکی سر برآر از گریبان غم****به آرام دل با جوانان بچم

برآورد سر سالخورد از نهفت****جوابش نگر تا چه پیرانه گفت

چو باد صبا بر گلستان وزد****چمیدن درخت جوان را سزد

چمد تا جوان است و سر سبز خوید****شکسته شود چون به زردی رسید

بهاران که بید آرود بید مشک****بریزد درخت گشن برگ خشک

نزیبد مرا با جوانان چمید****که بر عارضم صبح پیری دمید

به قید اندرم جره بازی که بود****دمادم سر رشته خواهد ربود

شما راست نوبت بر این خوان نشست****که ما از تنعم بشستیم دست

چو بر سر نشست از بزرگی غبار****دگر چشم عیش جوانی مدار

مرا برف باریده بر پر زاغ****نشاید چو بلبل تماشای باغ

کند جلوه طاووس صاحب جمال****چه می خواهی از باز برکنده

بال؟

مرا غله تنگ اندر آمد درو****شما را کنون می دمد سبزه نو

گلستان ما را طراوت گذشت****که گل دسته بندد چو پژمرده گشت؟

مرا تکیه جان پدر بر عصاست****دگر تکیه بر زندگانی خطاست

مسلم جوان راست بر پای جست****که پیران برند استعانت به دست

گل سرخ رویم نگر زر ناب****فرو رفت، چون زرد شد آفتاب

هوس پختن از کودک ناتمام****چنان زشت نبود که از پیر خام

مرا می بباید چو طفلان گریست****ز شرم گناهان، نه طفلانه زیست

نکو گفت لقمان که نازیستن****به از سالها بر خطا زیستن

هم از بامدادان در کلبه بست****به از سود و سرمایه دادن ز دست

جوان تا رساند سیاهی به نور****برد پیر مسکین سپیدی به گور

حکایت سفر حبشه
غریب آمدم در سواد حبش****دل از دهر فارغ سر از عیش خوش

به ره بر یکی دکه دیدم بلند****تنی چند مسکین بر او پای بند

بسیچ سفر کردم اندر نفس****بیابان گرفتم چو مرغ از قفس

یکی گفت کاین بندیان شب روند****نصیحت نگیرند و حق نشنوند

چو بر کس نیامد ز دستت ستم****تو را گر جهان شحنه گیرد چه غم؟

نیاورده عامل غش اندر میان****نیندیشد از رفع دیوانیان

وگر عفتت را فریب است زیر****زبان حسابت نگردد دلیر

نکونام را کس نگیرد اسیر****بترس از خدای و مترس از امیر

چو خدمت پسندیده آرم بجای****نیندیشم از دشمن تیره رای

اگر بنده کوشش کند بنده وار****عزیزش بدار خداوندگار

وگر کند رای است در بندگی****ز جان داری افتد به خربندگی

قدم پیش نه کز ملک بگذری****که گر بازمانی ز دد کمتری

حکایت
یکی را به چوگان مه دامغان****بزد تا چو طبلش بر آمد فغان

شب از بی قراری نیارست خفت****بر او پارسایی گذر کرد و گفت

به شب گر ببردی بر شحنه، سوز****گناه آبرویش نبردی به روز

کسی روز محشر نگردد خجل****که شبها به درگه برد سوز دل

هنوز ار سر صلح داری چه بیم؟****در عذرخواهان نبندد کریم

ز یزدان دادار داور بخواه****شب توبه تقصیر روز گناه

کریمی که آوردت از نیست هست****عجب گر بیفتی نگیردت دست

اگر بنده ای دست حاجت برآر****و گر شرمسار آب حسرت ببار

نیامد بر این در کسی عذر خواه****که سیل ندامت نشستش گناه

نریزد خدای آبروی کسی****که ریزد گناه آب چشمش بسی

حکایت
به صنعا درم طفلی اندر گذشت****چه گویم کز آنم چه بر سر گذشت!

قضا نقش یوسف جمالی نکرد****که ماهی گورش چو یونس نخورد

در این باغ سروی نیامد بلند****که باد اجل بیخش از بن نکند

نهالی به سی سال گردد درخت****ز بیخش برآرد یکی باد سخت

عجب نیست بر خاک اگر گل شکفت****که چندین گل اندام در خاک خفت

به دل گفتم ای ننگ مردان بمیر****که کودک رود پاک و آلوده پیر

ز سودا و آشفتگی بر قدش****برانداختم سنگی از مرقدش

ز هولم در آن جای تاریک تنگ****بشورید حال و بگردید رنگ

چو بازآمدم زان تغیر به هوش****ز فرزند دلبندم آمد به گوش

گرت وحشت آمد ز تاریک جای****به هش باش و با روشنایی درآی

شب گور خواهی منور چو روز****از این جا چراغ عمل برفروز

تن کار کن می بلرزد ز تب****مبادا که نخلش نیارد رطب

گروهی فراوان طمع ظن برند****که گندم نیفشانده خرمن برند

بر آن خرود سعدی که بیخی نشاند****کسی برد خرمن که تخمی فشاند

حکایت
کهن سالی آمد به نزد طبیب****ز نالیدنش تا به مردن قریب

که دستم به رگ برنه، ای نیک رای****که پایم همی بر نیاید ز جای

بدین ماند این قامت خفته ام****که گویی به گل در فرو رفته ام

برو، گفت دست از جهان برگسل****که پایت قیامت برآید ز گل

نشاط جوانی ز پیران مجوی****که آب روان باز ناید به جوی

اگر در جوانی زدی دست و پای****در ایام پیری به هش باش و رای

چو دوران عمر از چهل درگذشت****مزن دست و پا کآبت از سر گذشت

نشاط از من آنگه رمیدن گرفت****که شامم سپیده دمیدن گرفت

بباید هوس کردن از سر به در****که دور هوسبازی آمد به سر

به سبزی کجا تازه گردد دلم****که سبزی بخواهد دمید از گلم؟

تفرج کنان در هوای

و هوس****گذشتیم بر خاک بسیار کس

کسانی که دیگر به غیب اندرند****بیایند و بر خاک ما بگذرند

دریغا که فصل جوانی برفت****به لهو و لعب زندگانی برفت

دریغا چنان روح پرور زمان****که بگذشت بر ما چو برق یمان

ز سودای آن پوشم و این خورم****نپرداختم تا غم دین خورم

دریغا که مشغول باطل شدیم****ز حق دور ماندیم وغافل شدیم

چه خوش گفت با کودک آموزگار****که کاری نکریدم و شد روزگار

گفتار اندر غنیمت شمردن جوانی پیش از پیری
جوانا ره طاعت امروز گیر****که فردا جوانی نیاید ز پیر

فراغ دلت هست و نیروی تن****چو میدان فراخ است گویی بزن

من این روز را قدر نشناختم****بدانستم اکنون که در باختم

قضا روزگاری ز من در ربود****که هر روزی از وی شبی قدر بود

چه کوشش کند پیر خر زیر بار؟****تو می رو که بر باد پایی سوار

شکسته قدح ور ببندند چست****نیاورد خواهد بهای درست

کنون کاوفتادت به غفلت ز دست****طریقی ندارد مگر باز بست

که گفتت به جیحون درانداز تن؟****چو افتاد، هم دست و پایی بزن

به غفلت بدادی ز دست آب پاک****چه چاره کنون جز تیمم به خاک؟

چو از چاپکان در دویدن گرو****نبردی، هم افتان و خیزان برو

گر آن باد پایان برفتند تیز****تو بی دست و پای از نشستن بخیز

حکایت در معنی ادراک پیش از فوت
شبی خوابم اندر بیابان فید****فرو بست پای دویدن به قید

شتربانی آمد به هول و ستیز****زمام شتر بر سرم زد که خیز

مگر دل نهادی به مردن ز پس****که بر می نخیزی به بانگ جرس؟

مرا همچو تو خواب خوش در سرست****ولیکن بیابان به پیش اندرست

تو کز خواب نوشین به بانگ رحیل****نخیزی، دگر کی رسی در سبیل

فرو کوفت طبل شتر ساروان****به منزل رسید اول کاروان

خنک هوشیاران فرخنده بخت****که پیش از دهل زن بسازند رخت

به ره خفتگان تا بر آرند سر****نبینند ره رفتگان را اثر

سبق برد رهرو که برخاست زود****پس از نقل بیدار بودن چه سود؟

کنون باید ای خفته بیدار بود****چو مرگ اندر آرد ز خوابت، چه سود؟

چو شیبت درآمد به روی شباب****شبت روز شد دیده برکن ز خواب

من آن روز برکندم از عمر امید****که افتادم اندر سیاهی سپید

دریغا که بگذشت عمر عزیز****بخواهد گذشت این دمی چند نیز

گذشتت آنچه در ناصوابی گذشت****ور این نیز هم در

نیابی گذشت

کنون وقت تخم است اگر پروری****گر امیدواری که خرمن بری

به شهر قیامت مرو تنگدست****که وجهی ندارد به حسرت نشست

گرت چشم عقل است تدبیر گور****کنون کن که چشمت نخورده ست مور

به مایه توان ای پسر سود کرد****چه سود افتد آن را که سرمایه خورد؟

کنون کوش کآب از کمر در گذشت****نه وقتی که سیلابت از سر گذشت

کنونت که چشم است اشکی ببار****زبان در دهان است عذری بیار

نه پیوسته باشد روان در بدن****نه همواره گردد زبان در دهن

ز دانندگان بشنو امروز قول****که فردا نکیرت بپرسد به هول

غنیمت شمار این گرامی نفس****که بی مرغ قیمت ندارد قفس

مکن عمر ضایع به افسوس و حیف****که فرصت عزیزست و الوقت سیف

حکایت
قضا زنده ای رگ جان برید****دگر کس به مرگش گریبان درید

چنین گفت بیننده ای تیز هوش****چو فریاد و زاری رسیدش به گوش

ز دست شما مرده بر خویشتن****گرش دست بودی دریدی کفن

که چندین ز تیمار و دردم مپیچ****که روزی دو پیش از تو کردم بسیچ

فراموش کردی مگر مرگ خویش****که مرگ منت ناتوان کرد و ریش

محقق چو بر مرده ریزد گلش****نه بروی که برخود بسوزد دلش

ز هجران طفلی که در خاک رفت****چه نالی؟ که پاک آمد و پاک رفت

تو پاک آمدی بر حذرباش و پاک****که ننگ است ناپاک رفتن به خاک

کنون باید این مرغ را پای بست****نه آنگه که سررشته بردت ز دست

نشستی به جای دگر کس بسی****نشیند به جای تو دیگر کسی

اگر پهلوانی و گر تیغ زن****نخواهی بدربردن الا کفن

خر وحش اگر بگسلاند کمند****چو در ریگ ماند شود پای بند

تو را نیز چندان بود دست زور****که پایت نرفته ست در ریگ گور

منه دل بر این سالخورده مکان****که گنبد نپاید بر او گردکان

چو دی رفت و

فردا نیامد به دست****حساب از همین یک نفس کن که هست

حکایت در معنی بیداری از خواب غفلت
فرو رفت جم را یکی نازنین****کفن کرد چون کرمش ابریشمین

به دخمه برآمد پس از چند روز****که بر وی بگرید به زاری و سوز

چو پوسیده دیدش حریرین کفن****به فکرت چنین گفت با خویشتن

من از کرم برکنده بودم به زور****بکندند از او باز کرمان گور

دو بیتم جگر کرد روزی کباب****که می گفت گوینده ای با رباب:

دریغا که بی ما بسی روزگار****بروید گل و بشکفد نوبهار

بسی تیر و دی ماه و اردیبهشت****برآید که ما خاک باشیم و خشت

حکایت
یکی پارسا سیرت حق پرست****فتادش یکی خشت زرین به دست

سر هوشمندش چنان خیره کرد****که سودا دل روشنش تیره کرد

همه شب در اندیشه کاین گنج و مال****در او تا زیم ره نیابد زوال

دگر قامت عجزم از بهر خواست****نباید بر کس دوتا کرد و راست

سرایی کنم پای بستش رخام****درختان سقفش همه عود خام

یکی حجره خاص از پی دوستان****در حجره اندر سرا بوستان

بفرسودم از رقعه بر رقعه دوخت****تف دیگدان چشم و مغزم بسوخت

دگر زیر دستان پزندم خورش****براحت دهم روح را پرورش

بسختی بکشت این نمد بسترم****روم زین سپس عبقری گسترم

خیالش خرف کرده کالیوه رنگ****به مغزش فرو برده خرچنگ چنگ

فراغ مناجات و رازش نماند****خور و خواب و ذکر و نمازش نماند

به صحرا برآمد سر از عشوه مست****که جایی نبودش قرار نشست

یکی بر سر گور گل می سرشت****که حاصل کند زان گل گور خشت

به اندیشه لختی فرو رفت پیر****که ای نفس کوته نظر پند گیر

چه بندی در این خشت زرین دلت****که یک روز خشتی کنند از گلت؟

طمع را نه چندان دهان است باز****که بازش نشیند به یک لقمه آز

بدار ای فرومایه زین خشت دست****که جیحون نشاید به یک خشت بست

تو غافل در اندیشهٔ سود مال****که سرمایهٔ عمر شد

پایمال

غبار هوی چشم عقلت بدوخت****سموم هوس کشت عمرت بسوخت

بکن سرمهٔ غفلت از چشم پاک****که فردا شوی سرمه در چشم خاک

حکایت عداوت در میان دو شخص
میان دو تن دشمنی بود و جنگ****سر از کبر بر یکدیگر چون پلنگ

ز دیدار هم تا به حدی رمان****که بر هر دو تنگ آمدی آسمان

یکی را اجل در سر آورد جیش****سرآمد بر او روزگاران عیش

بداندیش او را درون شاد گشت****به گورش پس از مدتی برگذشت

شبستان گورش در اندوده دید****که وقتی سرایش زر اندوده دید

خرامان به بالینش آمد فراز****همی گفت با خود لب از خنده باز

خوشا وقت مجموع آن کس که اوست****پس از مرگ دشمن در آغوش دوست

پس از مرگ آن کس نباید گریست****که روزی پس از مرگ دشمن بزیست

ز روی عداوت به بازوی زور****یکی تخته برکندش از روی گور

سر تا جور دیدش اندر مغاک****دو چشم جهان بینش آگنده خاک

وجودش گرفتار زندان گور****تنش طعمه کرم و تاراج مور

چنان تنگش آگنده خاک استخوان****که از عاج پر توتیا سرمه دان

ز دور فلک بدر رویش هلال****ز جور زمان سرو قدش خلال

کف دست و سرپنجهٔ زورمند****جدا کرده ایام بندش ز بند

چنانش بر او رحمت آمد ز دل****که بسرشت بر خاکش از گریه گل

پشیمان شد از کرده و خوی زشت****بفرمود بر سنگ گورش نبشت

مکن شادمانی به مرگ کسی****که دهرت نماند پس از وی بسی

شنید این سخن عارفی هوشیار****بنالید کای قادر کردگار

عجب گر تو رحمت نیاری بر او****که بگریست دشمن به زاری بر او

تن ما شود نیز روزی چنان****که بروی بسوزد دل دشمنان

مگر در دل دوست رحم آیدم****چو بیند که دشمن ببخشایدم

به جایی رسد کار سر دیر و زود****که گویی در او دیده هرگز نبود

زدم تیشه یک روز بر تل خاک****به گوش

آمدم ناله ای دردناک

که زنهار اگر مردی آهسته تر****که چشم و بناگوش و روی است و سر

در نیایش خداوند
سر آغاز
به نام خدایی که جان آفرید****سخن گفتن اندر زبان آفرید

خداوند بخشندهٔ دستگیر****کریم خطا بخش پوزش پذیر

عزیزی که هر کز درش سر بتافت****به هر در که شد هیچ عزت نیافت

سر پادشاهان گردن فراز****به درگاه او بر زمین نیاز

نه گردن کشان را بگیرد بفور****نه عذرآوران را براند بجور

وگر خشم گیرد به کردار زشت****چو بازآمدی ماجرا در نوشت

دو کونش یکی قطره در بحر علم****گنه بیند و پرده پوشد بحلم

اگر با پدر جنگ جوید کسی****پدر بی گمان خشم گیرد بسی

وگر خویش راضی نباشد ز خویش****چو بیگانگانش براند ز پیش

وگر بنده چابک نیاید به کار****عزیزش ندارد خداوندگار

وگر بر رفیقان نباشی شفیق****بفرسنگ بگریزد از تو رفیق

وگر ترک خدمت کند لشکری****شود شاه لشکرکش از وی بری

ولیکن خداوند بالا و پست****به عصیان در زرق بر کس نبست

ادیم زمین، سفرهٔ عام اوست****چه دشمن بر این خوان یغما، چه دوست

وگر بر جفا پیشه بشتافتی****که از دست قهرش امان یافتی؟

بری، ذاتش از تهمت ضد و جنس****غنی، ملکش از طاعت جن و انس

پرستار امرش همه چیز و کس****بنی آدم و مرغ و مور و مگس

چنان پهن خوان کرم گسترد****که سیمرغ در قاف قسمت خورد

مر او را رسد کبریا و منی****که ملکش قدیم است و ذاتش غنی

یکی را به سر برنهد تاج بخت****یکی را به خاک اندر آرد ز تخت

کلاه سعادت یکی بر سرش****گلیم شقاوت یکی در برش

گلستان کند آتشی بر خلیل****گروهی بر آتش برد ز آب نیل

گر آن است، منشور احسان اوست****وراین است، توقیع فرمان اوست

پس پرده بیند عملهای بد****همو پرده پوشد به آلای خود

بتهدید اگر برکشد تیغ حکم****بمانند کروبیان صم و بکم

وگر

در دهد یک صلای کرم****عزازیل گوید نصیبی برم

به درگاه لطف و بزرگیش بر****بزرگان نهاده بزرگی ز سر

فروماندگان را به رحمت قریب****تضرع کنان را به دعوت مجیب

بر احوال نابوده، علمش بصیر****بر اسرار ناگفته، لطفش خبیر

به قدرت، نگهدار بالا و شیب****خداوند دیوان روز حسیب

نه مستغنی از طاعتش پشت کس****نه بر حرف او جای انگشت کس

قدیمی نکوکار نیکی پسند****به کلک قضا در رحم نقش بند

ز مشرق به مغرب مه و آفتاب****روان کرد و گسترد گیتی بر آب

زمین از تب لرزه آمد ستوه****فرو کوفت بر دامنش میخ کوه

دهد نطفه را صورتی چون پری****که کرده ست بر آب صورتگری؟

نهد لعل و فیروزه در صلب سنگ****گل لعل در شاخ پیروزه رنگ

ز ابر افگند قطره ای سوی یم****ز صلب اوفتد نطفه ای در شکم

از آن قطره لولوی لالا کند****وز این، صورتی سرو بالا کند

بر او علم یک ذره پوشیده نیست****که پیدا و پنهان به نزدش یکیست

مهیا کن روزی مار و مور****وگر چند بی دست و پایند و زور

به امرش وجود از عدم نقش بست****که داند جز او کردن از نیست، هست؟

دگر ره به کتم عدم در برد****وزان جا به صحرای محشر برد

جهان متفق بر الهیتش****فرومانده از کنه ماهیتش

بشر ماورای جلالش نیافت****بصر منتهای جمالش نیافت

نه بر اوج ذاتش پرد مرغ وهم****نه در ذیل وصفش رسد دست فهم

در این ورطه کشتی فروشد هزار****که پیدا نشد تخته ای بر کنار

چه شبها نشستم در این سیر، گم****که دهشت گرفت آستینم که قم

محیط است علم ملک بر بسیط****قیاس تو بر وی نگردد محیط

نه ادراک در کنه ذاتش رسد****نه فکرت به غور صفاتش رسد

توان در بلاغت به سحبان رسید****نه در کنه بی چون سبحان رسید

که خاصان در این ره فرس رانده اند****به لااحصی از

تگ فرومانده اند

نه هر جای مرکب توان تاختن****که جاها سپر باید انداختن

وگر سالکی محرم راز گشت****ببندند بر وی در بازگشت

کسی را در این بزم ساغر دهند****که داروی بیهوشیش در دهند

یکی باز را دیده بردوخته ست****یکی دیده ها باز و پر سوخته ست

کسی ره سوی گنج قارون نبرد****وگر برد، ره باز بیرون نبرد

بمردم در این موج دریای خون****کز او کس نبرده ست کشتی برون

اگر طالبی کاین زمین طی کنی****نخست اسب باز آمدن پی کنی

تأمل در آیینهٔ دل کنی****صفائی بتدریج حاصل کنی

مگر بویی از عشق مستت کند****طلبکار عهد الستت کند

به پای طلب ره بدان جا بری****وزان جا به بال محبت پری

بدرد یقین پرده های خیال****نماند سراپرده الا جلال

دگر مرکب عقل را پویه نیست****عنانش بگیرد تحیر که بیست

در این بحر جز مرد داعی نرفت****گم آن شد که دنبال راعی نرفت

کسانی کز این راه برگشته اند****برفتند بسیار و سرگشته اند

خلاف پیمبر کسی ره گزید****که هرگز به منزل نخواهد رسید

محال است سعدی که راه صفا****توان رفت جز بر پی مصطفی

فی نعت سید المرسلین علیه الصلوه و السلام
کریم السجایا جمیل الشیم****نبی البرایا شفیع الامم

امام رسل، پیشوای سبیل****امین خدا، مهبط جبرئیل

شفیع الوری، خواجه بعث و نشر****امام الهدی، صدر دیوان حشر

کلیمی که چرخ فلک طور اوست****همه نورها پرتو نور اوست

یتیمی که ناکرده قرآن درست****کتب خانهٔ چند ملت بشست

چو عزمش برآهخت شمشیر بیم****به معجز میان قمر زد دو نیم

چو صیتش در افواه دنیا فتاد****تزلزل در ایوان کسری فتاد

به لاقامت لات بشکست خرد****به اعزاز دین آب عزی ببرد

نه از لات و عزی برآورد گرد****که تورات و انجیل منسوخ کرد

شبی بر نشست از فلک برگذشت****به تمکین و جاه از ملک برگذشت

چنان گرم در تیه قربت براند****که در سدره جبریل از او بازماند

بدو گفت سالار بیت الحرام****که ای حامل وحی برتر خرام

چو

در دوستی مخلصم یافتی****عنانم ز صحبت چرا تافتی؟

بگفتا فراتر مجالم نماند****بماندم که نیروی بالم نماند

اگر یک سر مو فراتر پرم****فروغ تجلی بسوزد پرم

نماند به عصیان کسی در گرو****که دارد چنین سیدی پیشرو

چه نعت پسندیده گویم تورا؟****علیک السلام ای نبی الوری

خدایا به حق بنی فاطمه****که بر قول ایمان کنم خاتمه

اگر دعوتم رد کنی ور قبول****من و دست و دامان آل رسول

چه کم گردد ای صدر فرخنده پی****ز قدر رفیعت به درگاه حی

که باشند مشتی گدایان خیل****به مهمان دارالسلامت طفیل

خدایت ثنا گفت و تبجیل کرد****زمین بوس قدر تو جبریل کرد

بلند آسمان پیش قدرت خجل****تو مخلوق و آدم هنوز آب و گل

تو اصل وجود آمدی از نخست****دگر هرچه موجود شد فرع تست

ندانم کدامین سخن گویمت****که والاتری زانچه من گویمت

تو را عز لولاک تمکین بس است****ثنای تو طه و یس بس است

چه وصفت کند سعدی ناتمام؟****علیک الصلوه ای نبی السلام

در سبب نظم کتاب
در اقصای گیتی بگشتم بسی****بسر بردم ایام با هر کسی

تمتع به هر گوشه ای یافتم****ز هر خرمنی خوشه ای یافتم

چو پاکان شیراز، خاکی نهاد****ندیدم که رحمت بر این خاک باد

تولای مردان این پاک بوم****برانگیختم خاطر از شام و روم

دریغ آمدم زان همه بوستان****تهیدست رفتن سوی دوستان

بدل گفتم از مصر قند آورند****بر دوستان ارمغانی برند

مرا گر تهی بود از آن قند دست****سخنهای شیرین تر از قند هست

نه قندی که مردم بصورت خورند****که ارباب معنی به کاغذ برند

چو این کاخ دولت بپرداختم****بر او ده در از تربیت ساختم

یکی باب عدل است و تدبیر و رای****نگهبانی خلق و ترس خدای

دوم باب احسان نهادم اساس****که منعم کند فضل حق را سپاس

سوم باب عشق است و مستی و شور****نه عشقی که بندند بر خود بزور

چهارم تواضع، رضا

پنجمین****ششم ذکر مرد قناعت گزین

به هفتم در از عالم تربیت****به هشتم در از شکر بر عافیت

نهم باب توبه است و راه صواب****دهم در مناجات و ختم کتاب

به روز همایون و سال سعید****به تاریخ فرخ میان دو عید

ز ششصد فزون بود پنجاه و پنج****که پر در شد این نامبردار گنج

بمانده ست با دامنی گوهرم****هنوز از خجالت سر اندر برم

که در بحر لؤلؤ صدف نیز هست****درخت بلندست در باغ و پست

الا ای هنرمند پاکیزه خوی****هنرمند نشنیده ام عیب جوی

قبا گر حریرست و گر پرنیان****بناچار حشوش بود در میان

تو گر پرنیانی نیابی مجوش****کرم کار فرمای و حشوم بپوش

ننازم به سرمایهٔ فضل خویش****به دریوزه آورده ام دست پیش

شنیدم که در روز امید و بیم****بدان را به نیکان ببخشد کریم

تو نیز ار بدی بینیم در سخن****به خلق جهان آفرین کار کن

چو بیتی پسند آیدت از هزار****به مردی که دست از تعنت بدار

همانا که در پارس انشای من****چو مشک است کم قیمت اندر ختن

چو بانگ دهل هولم از دور بود****به غیبت درم عیب مستور بود

گل آورد سعدی سوی بوستان****بشوخی و فلفل به هندوستان

چو خرما به شیرینی اندوده پوست****چو بازش کنی استخوانی در اوست

ابوبکر بن سعد بن زنگی
مرا طبع از این نوع خواهان نبود****سر مدحت پادشاهان نبود

ولی نظم کردم به نام فلان****مگر باز گویند صاحبدلان

که سعدی که گوی بلاغت ربود****در ایام بوبکر بن سعد بود


سر سرفرازان و تاج مهان****به دوران عدلش بناز، ای جهان

گر از فتنه آید کسی در پناه****ندارد جز این کشور آرامگاه

فطوبی لباب کبیت العتیق****حوالیه من کل فج عمیق

ندیدم چنین گنج و ملک و سریر****که وقف است بر طفل و درویش و پیر

نیامد برش دردناک غمی****که ننهاد بر خاطرش مرهمی

طلبکار خیرست و امیدوار****خدایا امیدی که دارد

برآر

کله گوشه بر آسمان برین****هنوز از تواضع سرش بر زمین

گدا گر تواضع کند خوی اوست****ز گردن فرازان تواضع نکوست

اگر زیردستی بیفتد چه خاست؟****زبردست افتاده مرد خداست

نه ذکر جمیلش نهان می رود****که صیت کرم در جهان می رود

چنویی خردمند فرخ نهاد****ندارد جهان تا جهان است، یاد

نبینی در ایام او رنجه ای****که نالد ز بیداد سرپنجه ای

کس این رسم و ترتیب و آیین ندید****فریدون با آن شکوه، این ندید

از آن پیش حق پایگاهش قوی است****که دست ضعیفان به جاهش قوی است

چنان سایه گسترده بر عالمی****که زالی نیندیشد از رستمی

همه وقت مردم ز جور زمان****بنالند و از گردش آسمان

در ایام عدل تو، ای شهریار****ندارد شکایت کس از روزگار

به عهد تو می بینم آرام خلق****پس از تو ندانم سرانجام خلق

هم از بخت فرخنده فرجام تست****که تاریخ سعدی در ایام تست

که تا بر فلک ماه و خورشید هست****در این دفترت ذکر جاوید هست

ملوک ار نکو نامی اندوختند****ز پیشینگان سیرت آموختند

تو در سیرت پادشاهی خویش****سبق بردی از پادشاهان پیش

سکندر به دیوار رویین و سنگ****بکرد از جهان راه یأجوج تنگ

تو را سد یأجوج کفر از زرست****نه رویین چو دیوار اسکندرست

زبان آوری کاندر این امن و داد****سپاست نگوید زبانش مباد

زهی بحر بخشایش و کان جود****که مستظهرند از وجودت وجود

برون بینم اوصاف شاه از حساب****نگنجد در این تنگ میدان کتاب

گر آن جمله را سعدی انشا کند****مگر دفتری دیگر املا کند

فروماندم از شکر چندین کرم****همان به که دست دعا، گسترم

جهانت به کام و فلک یار باد****جهان آفرینت نگهدار باد

بلند اخترت عالم افروخته****زوال اختر دشمنت سوخته

غم از گردش روزگارت مباد****وز اندیشه بر دل غبارت مباد

که بر خاطر پادشاهان غمی****پریشان کند خاطر عالمی

دل و کشورت جمع و معمور باد****ز ملکت پراگندگی دور

باد

تنت باد پیوسته چون دین، درست****بداندیش را دل چو تدبیر، سست

درونت به تایید حق شاد باد****دل و دین و اقلیمت آباد باد

جهان آفرین بر تو رحمت کناد****دگر هرچه گویم فسانه ست و باد

همینت بس از کردگار مجید****که توفیق خیرت بود بر مزید

نرفت از جهان سعد زنگی بدرد****که چون تو خلف نامبردار کرد

عجب نیست این فرع ازان اصل پاک****که جانش بر اوج است و جسمش به خاک

خدایا بر آن تربت نامدار****به فضلت که باران رحمت ببار

گر از سعد زنگی مثل ماند و یاد****فلک یاور سعد بوبکر باد

محمد بن سعد بن ابوبکر
اتابک محمد شه نیکبخت****خداوند تاج و خداوند تخت

جوان جوان بخت روشن ضمیر****به دولت جوان و به تدبیر پیر

به دانش بزرگ و به همت بلند****به بازو دلیر و به دل هوشمند

زهی دولت مادر روزگار****که رودی چنین پرورد در کنار

به دست کرم آب دریا ببرد****به رفعت محل ثریا ببرد

زهی چشم دولت به روی تو باز****سر شهریاران گردن فراز

صدف را که بینی ز دردانه پر****نه آن قدر دارد که یکدانه در

تو آن در مکنون یکدانه ای****که پیرایهٔ سلطنت خانه ای

نگه دار یارب به چشم خودش****بپرهیز از آسیب چشم بدش

خدایا در آفاق نامی کنش****به توفیق طاعت گرامی کنش

مقیمش در انصاف و تقوی بدار****مرادش به دنیا و عقبی برآر

غم از دشمن ناپسندت مباد****ز دوران گیتی گزندت مباد

بهشتی درخت آورد چون تو بار****پسر نامجوی و پدر نامدار

ازان خاندان خیر بیگانه دان****که باشند بدگوی این خاندان

زهی دین و دانش، زهی عدل و داد****زهی ملک و دولت که پاینده باد

نگنجد کرمهای حق در قیاس****چه خدمت گزارد زبان سپاس؟

خدایا تو این شاه درویش دوست****که آسایش خلق در ظل اوست

بسی بر سر خلق پاینده دار****به توفیق طاعت دلش زنده دار

برومند دارش درخت امید****سرش سبز و

رویش به رحمت سپید

به راه تکلف مرو سعدیا****اگر صدق داری بیار و بیا

تو منزل شناسی و شه راهرو****تو حقگوی و خسرو حقایق شنو

چه حاجت که نه کرسی آسمان****نهی زیر پای قزل ارسلان

مگو پای عزت بر افلاک نه****بگو روی اخلاص بر خاک نه

بطاعت بنه چهره بر آستان****که این است سر جاده راستان

اگر بنده ای سر بر این در بنه****کلاه خداوندی از سر بنه

به درگاه فرمانده ذوالجلال****چو درویش پیش توانگر بنال

چو طاعت کنی لبس شاهی مپوش****چو درویش مخلص برآور خروش

که پروردگارا توانگر تویی****توانای درویش پرور تویی

نه کشور خدایم نه فرماندهم****یکی از گدایان این درگهم

تو بر خیر و نیکی دهم دسترس****وگرنه چه خیرآید از من به کس؟

دعا کن به شب چون گدایان به سوز****اگر می کنی پادشاهی به روز

کمر بسته گردن کشان بر درت****تو بر آستان عبادت سرت

زهی بندگان را خداوندگار****خداوند را بندهٔ حق گزار

حکایت
حکایت کنند از بزرگان دین****حقیقت شناسان عین الیقین

که صاحبدلی بر پلنگی نشست****همی راند رهوار و ماری به دست

یکی گفتش: ای مرد راه خدای****بدین ره که رفتی مرا ره نمای

چه کردی که درنده رام تو شد****نگین سعادت به نام تو شد؟

بگفت ار پلنگم زبون است و مار****وگر پیل و کرکس، شگفتی مدار

تو هم گردن از حکم داور مپیچ****که گردن نپیچد ز حکم تو هیچ

چو حاکم به فرمان داور بود****خدایش نگهبان و یاور بود

محال است چون دوست دارد تو را****که در دست دشمن گذارد تو را

ره این است، روی از طریقت متاب****بنه گام و کامی که داری بیاب

نصیحت کسی سودمند آیدش****که گفتار سعدی پسند آیدش